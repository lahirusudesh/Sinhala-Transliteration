['හලාවත නගරයේ එළවළු හා මාළු වෙළෙඳ සංකීර්ණය සතියක කාලයක් වසා තැබීමට තීරණය කර තිබේ.\nනගර සභාවේ සභාපති තුෂාන් අබේසේකර මහතා පැවසුවේ අද (26) පැවති විශේෂ රැස්වීමකදී මෙම තීරණය ගත් බවය.\nඑළවළු හා මාළු වෙළෙන්ඳන්ට සිය වෙළෙඳාම් කටයුතු සිදුකිරීම සඳහා නගරයේ තාවකාලික ස්ථාන හඳුන්වාදෙන බව ද සභාපතිවරයා පවසයි.\nමේ අතර හලාවත නගර සභා බල ප්\u200dරදේශයේ නිරෝධායනය වන පවුල් සඳහා අත්\u200dයවශ්\u200dය ආහාර ද්\u200dරව්\u200dය බෙදාහැරීමේ වැඩපිළිවෙලක් ද ක්\u200dරියාත්මක කිරීමට තීරණය වූ බව තුෂාන් අබේසේකර මහතා සඳහන් කළේය.\n ', 'කිසිදු ලෙසකින් කොවිඩ් - 19 රෝගය සමාජගත වී නොමැති බව වසංගත රෝග විද්\u200dයා අංශයේ ප්\u200dරධාන වසංගත රෝග විද්\u200dයාඥ වෛද්\u200dය සුදත් සමරවීර මහතා පවසයි.\n\nවෛද්\u200dයවරයා පවසන්නේ මිනුවන්ගොඩ සහ පෑලියගොඩ කොවිඩ් පොකුරු අති විශාල බවත් එමනිසා රටපුරා සෑම ප්\u200dරදේශයකින්ම ආසාදිතයින් වාර්තාවන බවත්ය.\n\nසෞඛ්\u200dය ප්\u200dරවර්ධන කාර්යාංශයේ අද (26) පැවති කොවිඩ් ව්\u200dයාප්තිය පිළිබඳ ව දැනුවත් කිරීමේ මාධ්\u200dය හමුවේදී වෛද්\u200dයවරයා ඒ පිළිබඳ ව ප්\u200dරකාශ කළේය.\n\nකොවිඩ් - 19 වෛරසය සමාජගත වී ඇත්නම් ආසාදිතයින් එකිනෙකාට සම්බන්ධතාවයක් නොමැති බවත් නමුත් එවැනි තත්ත්වයක් මෙරට තුළ වාර්තා නොවන බවත් මෙරටින් වාර්තාවන සියලුම ආසාදිතයින් මිනුවන්ගොඩ සහ පෑලියගොඩ කොවිඩ් පොකුරුවලට සම්බන්ධ බවත් වෛද්\u200dයවරයා පැහැදිලි කළේය.\n\nමෙරට තුළ හොඳ සෞඛ්\u200dය පද්ධතියක් තිබෙන බැවින් කොවිඩ් තත්ත්වට මුහුණදීමට සහ පාලනය කිරීමට හැකියාව තිබෙන අතර ආසාදිතයින්ට කිසිදුවිටකදී අපහසුතාවයකට මුහුණදීමට සිදුවී නොමැති බවද වෛද්\u200dයවරයා පැවසීය.\n\nපෑලියගොඩ මත්ස්\u200dය වෙළෙඳසැළ ආශ්\u200dරිතව කොවිඩ් - 19 රෝගය ව්\u200dයාප්තවීමත් සමග මත්ස්\u200dය ආහාර ගැනීමට බියක් ඇතිකරගැනීමට අනවශ්\u200dය බව ද වෛද්\u200dයවරයා පැහැදිලි කළේය.\n\nආහාර සැකසීම, පිසීම සහ පිරිසිදු කිරීම් කටයුතු නිවැරදිව සෞඛ්\u200dයාරක්ෂිත ලෙස සිදුකරන්නේ නම් එයින රෝගය ව්\u200dයාප්තියන් සිදුනොවන බවද වෛද්\u200dයවරයා පැහැදිලි කළේය.\nඑහිදි වැඩිදුරටත් අදහස් දැක්වු වෛද්\u200dයවරයා,\n"සමාජගත වෙලා නැති නිසයි කියන්නේ සමාජගත වෙලා නැහැ කියලා, ගොඩක් අයට වුවමනාව ඇති මේක සමාජගත වෙලා කියලා කතන්දරේ අහගන්න. අපට වසංගත විද්\u200dයාත්මක සාධක නැතිනම් එහෙම දෙයක් කියන්න බෑ. අපිට එහෙම දෙයක් හංගලා වැඩකුත් නෑ. මොකද ලෝක සෞඛ්\u200dය සංවිධානය විසින් මේ රෝගයේ එක එක ලක්ෂණ හඳුන්වාදී ඇත්තේ ඒ අවස්ථාවේ දී මේ රෝගය වැළැක්වියුතු ආකාරය ගැන වෙනස්කමක් තියෙන නිසා. රෝගීන් පොකුරක් තිබෙන විට අපි කරන්නේ මේ ආසාදිතයින් හඹාගොස් රෝගය හඳුනාගැනීම සහ රෝග ව්\u200dයාප්තිය වැළැක්වීම. සමාජගත වුණාම ඊට වඩා වෙනස් ක්\u200dරමවේද අනුගමනය කරන්න වෙනවා. ඒ අවස්ථාවේ දී අපි දන්නේ නෑ රෝගීන් කොයි ප්\u200dරමාණයක් ඉන්නවාද කොහේ ඉන්නවාද කියලා. ඒ වගේ අවස්ථාවක දී අපට තියෙන්නේ රටේ තියෙන සම්පත් ප්\u200dරමාණය රෝගීන්ව පාලනය කිරීම සඳහා කලමනාකරණය කරන්න. ඉතින් ඒ අවස්ථා දෙක සම්පුර්ණයෙන් වෙනස් අවදි දෙකක්. දැන් මේ දක්වා අපිට හමුවන රෝගීන් සියලුදෙනා හමුවන්නේ මේ විදියට රෝගය හඹා ගිහිල්ලා අපි හඳුනාගන්නා ආශ්\u200dරිත රෝගීන් විදියට. එහෙම නැතුව බාහිර රෝගි අංශයට හෝ වෙනත් ප්\u200dරදේශවල අපි සිදුකරන අහඹු පරීකෂණවලින් අපිට රෝගීන් හමුවන්නේ නෑ. සමහර අවස්ථාවලදී අපිට රෝගීන් හමුවෙනවා OPD ඒකේදී නමුත් අපි බාහිර රෝගී අංශයෙදී අපි සොයාගන්නා ඒ රෝගීන්ගේ ඉතිහාසය ගතහොත් නැවත වතාවක් ඔවුන් මේ රෝගී පොකුරට සම්බන්ධයි. ඒ නිසා අපි තවමත් ඉන්නේ රෝගී පොකුරක. මම කලිනුත් කිව්වා වගේ මේ රෝගී පොකුර විශාලයි."\n ', '2019 අධ්\u200dයයන පොදු සහතික පත්\u200dර උසස් පෙළ විභාගයේ කඩයිම් ලකුණු මේ වන විට නිකුත් කර ඇති බව විශ්වවිද්\u200dයාල ප්\u200dරතිපාදන කොමිෂන් සභාව පවසයි.\nඋසස් පෙළ කඩයිම් ලකුණු විශ්වවිද්\u200dයාල ප්\u200dරතිපාදන කොමිෂන් සභාවේ www.ugc.ac.lk යන වෙබ් අඩවියට පිවිසීමෙන් ලබා ගත හැකිය.  \nඋසස් පෙළ විභාගය 2019 අගෝස්තු මස 5 වන දා සිට එම මස 31 වනදා දක්වා පැවැත්වුණු අතර විභාගය සදහා අයදුම්කරුවන් තුන් ලක්ෂ 37, 704 දෙනෙකු පෙනී සිටියේය.\nඒ, නව විෂය නිර්දේශය යටතේ අපේක්ෂකයින් එක්ලක්ෂ 98,229ක් සහ පැරණි විෂය නිර්දේශය යටතේ අපේක්ෂකයන් එක්ලක්ෂ 39,475 දෙනෙකු ලෙසය.\nඋසස් පෙළ ප්\u200dරතිඵල පසුගිය වසරේ දෙසැම්බර් මස 27 වන දින නිකුත් කළේය.\nමෙම වසරේ විශ්වවිද්\u200dයාල ප්\u200dරවේශය සඳහා සිසුන් 41,000ක් පමණ ඇතුළත් කර ගැනීමට සැළසුම් කර තිබෙන බවත් වෛද්\u200dය සිසුන් පමණක් 371ක් වැඩිපුර ඇතුළත් කර ගැනීමට කටයුතු කරන බවත් අධ්\u200dයාපන අමාත්\u200dය, මහාචාර්ය ජී.එල්.පීරිස් මහතා පවසයි.\nඅමාත්\u200dයවරයා මේ බව පැවසූයේ, පසුගියදා සබරගමුව විශ්වවිද්\u200dයාලයේ වෛද්\u200dය පීඨයේ සායනික සහ පරිපාලන ගොඩනැඟිල්ල සඳහා මුල්ගල තැබීමේ උත්සවයට සහභාගී වෙමිනි.', 'කළුතර සහ පානදුර අධිකරණවල නඩු කටයුතුවලින් තාවකාලිකව ඉවත්වීමට නීතීඥවරුන් තීරණය කර තිබේ.\nඒ නීතීඥවරයෙකු හමුවීමට පැමිණි පෑලියගොඩ මත්ස්\u200dය වෙළෙඳ සංකීර්ණයේ පුද්ගලයෙකුට කොරෝනා වෛරසය ආසාදනය වී ඇති බවට තොරතුරු වාර්තාවීමත් සමග ය.\nඒ අනුව ලබන මස පළමු වැනි දින දක්වා කළුතර සහ පානදුර අධිකරණවල නඩු කටයුතුවලට සහභාගී නොවී සිටින ලෙස අදාළ අධිකරණවල ශ්\u200dරී ලංකා නීතීඥ සංගම් විසින් සිය සාමාජිකයින්ට දැනුම් දී තිබේ.\nලබන පළමු වැනිදා නීතීඥ සංගමය රැස්වී මේ සම්බන්ධයෙන් ගනු ලබන ඉදිරි ක්\u200dරියාමාර්ග පිළිබඳ සාකච්ඡා කිරීමට නියමිතය.\nමේ අතර ගල්කිස්ස අධිකරණයේ කටයුතු ද සතියක කාලයක් තාවකාලිකව අත්හිටුවීමට පියවර ගෙන තිබේ.\nකොරෝනා ආසාදිත පුද්ගලයෙකු අධිකරණ පරිශ්\u200dරයට පැමිණ ඇති බවට වාර්තා වීම හේතුවෙන් නීතීඥ සංගමයේ ඉල්ලීමක් මත මෙම පියවර ගෙන ඇති බව වාර්තා වේ.', 'රෝහල්වල ප්\u200dරතිකාර ලබමින් සිටි කොවිඩ් ආසාදිතව සිටි 130 දෙනෙක් සුවය ලබා රෝහල්වලින් අද (26) පිටව ගොස් ඇති බව සෞඛ්\u200dය අංශ පවසති.\nනෙවිල් ප්\u200dරනාන්දු රෝහලේ සිටි රෝගීන් 92කු සහ අයි.ඩි.එච්, ලග්ගල, තෙල්දෙණිය, රඹුක්කන, හම්බන්තොට, මුල්ලේරියාව, වැලිකන්ද, අඹන්පොල යන රෝහල්වල නේවාසිකව ප්\u200dරතිකාර ලැබු පිරිසක් මෙලෙස සුවය ලබා ඇති බව වසංගත රෝග විද්\u200dය අංශය පැවසුවේය.\nඒ අනුව සුවය ලැබූ මුළු රෝගීන් ගණන 3933කි.\nසමස්ථ ආසාදිතයින් 7872ගෙන් 3923 දෙනෙකු දිවයිනේ රෝහල් 32ක ප්\u200dරතිකාර ලබන බව වසංගත රෝග විද්\u200dයා අංශය සඳහන් කළේය.\nමීට අමතරව සැකකටයුතු රෝග ලක්ෂණ පෙන්නුම් කරන රෝගීන් 527 දෙනෙකු රෝහල් කිහිපයක වෛද්\u200dය අධීක්ෂණය යටතේ පසුවේ.', 'පෑලියගොඩ මධ්\u200dයම මත්ස්\u200dය වෙළෙඳ සංකීර්ණය ආශ්\u200dරයෙන් මේ දක්වා නව කොරෝනා වෛරස ආසාදිතයින් 1545 දෙනෙකු හඳුනාගෙන ඇති බව කොවිඩ් නයින්ටීන් වෛරසය පැතිරීම වැළැක්වීමේ ජාතික ක්\u200dරියාන්විත මධ්\u200dයස්ථානය පවසයි.\n\nඉන් 799 දෙනෙකු පෑලියගොඩ මත්ස්\u200dය වෙළෙඳ සංකීර්ණයේ සේවයේ නියුතු පුද්ගලයින් වන අතර සෙසු ආසාදිතයින් 746 දෙනා ඔවුන්ගේ පළමු පෙළ ආශ්\u200dරිතයින් බව එම මධ්\u200dයස්ථානය පෙන්වා දෙයි.\n\nඊට අමතරව බේරුවල, ගාල්ල, දෙවිනුවර, හම්බන්තොට සහ වාලච්චේන යන ධීවර වරායන්වලින් මේ දක්වා ආසාදිතයින් 44 දෙනෙකු හඳුනාගෙන ඇති බව ද කොවිඩ් නයින්ටීන් පැතිරීම වැළැක්වීමේ ජාතික ක්\u200dරියාන්විත මධ්\u200dයස්ථානය සඳහන් කළේය.\n\nබේරුවල ධීවර වරායෙන් ආසාදිතයින් 20 දෙනෙකු, වාලච්චේන ධීවර වරායෙන් 14 දෙනෙකු, ගාල්ල ධීවර වරායෙන් 5 දෙනෙකු, දෙවිනුවර ධීවර වරායෙන් 3 දෙනෙකු සහ හම්බන්තොට ධීවර වරායෙන් දෙදෙනෙකු ලෙස එම ආසාදිතයින් වාර්තා වී ඇති බව සඳහන් වේ.\n\nපෑලියගොඩ මධ්\u200dයම මත්ස්\u200dය සංකීර්ණය ආශ්\u200dරයෙන් ඊයේ දිනයේ හඳුනාගත් කොරෝනා ආසාදිතයින්ගෙන් 210 දෙනෙකු කොළඹ දිස්ත්\u200dරික්කයෙන් වාර්තා වී ඇත.\n\nඊයේ දිනයේ නව ආසාදිතයින් 351 දෙනෙකු හඳුනාගත් අතර ඉන් 312 දෙනෙකු පෑලියගොඩ මධ්\u200dයම මත්ස්\u200dය සංකීර්ණය ආශ්\u200dරයෙන් හඳුනාගෙන තිබුණි.\n\nඉන් 159 දෙනෙකු කොළඹ නගරයෙන් වාර්තා වී ඇති අතර 32 දෙනෙකු වාර්තා වී ඇත්තේ මට්ටක්කුලිය ප්\u200dරදේශයෙනි.\n\nබොරැල්ලෙන් 7ක්, කිරුළපන 3ක් මෝදර 3ක්, නාරාහේන්පිට 2ක්, ග්\u200dරෑන්ඩ්පාස් 2ක්, වැල්ලවත්ත 1ක් සහ දෙමටගොඩ 1ක්  බැගින් ඊයේ දිනයේ හඳුනාගෙන තිබේ.\n\nපෑලියගොඩ මධ්\u200dයම මත්ස්\u200dය සංකීර්ණය ආශ්\u200dරයෙන් හඳුනාගත් සෙසු ආසාදිතයින් ගම්පහ දිස්ත්\u200dරික්කයේ - ගම්පහ, මහර, මිනුවන්ගොඩ, වත්තල, දොම්පේ, අත්තනගල්ල, ජාඇල, සීදූව සහ බියගම යන ප්\u200dරදේශවලින් හඳුනාගෙන ඇති බව සඳහන් වේ.', 'දෙහිඕවිට ප්\u200dරදේශයේ පදිංචි මාළු වෙළෙන්ඳන් 07කට සහ ඉන් එක් අයෙකුගේ බිරිඳකට කොවිඩ් නයින්ටීන් වෛරසය ආසාදනය වී ඇති බවට හඳුනාගෙන තිබේ.\nසෞඛ්\u200dය අංශ පැවසුවේ, මොවුන් සියලුදෙනාම පෑලියගොඩ මත්ස්\u200dය වෙළඳ සංකීර්ණයේ ආශ්\u200dරිතයන් බවය.\nඒ අනුව නැවත දැනුම්දෙනතුරු දෙහිඕවිට, ඉහළ තල්දූව , පහළ තල්දූව, ඇපලපිටිය සහා තිඹිරිපොල යන ග්\u200dරාම නිලධාරීන් වසම් හුදෙකලා ගම්මාන බවට පත්කළ බව දෙහිඕවිට සෞඛ්\u200dය වෛද්\u200dය නිලධාරීනිය පැවසුවාය.\nමෙහිදී වැඩිදුරටත් අදහස් දැක්වු දෙහිඕවිට සෞඛ්\u200dය වෛද්\u200dය නිලධාරීනිය වෛද්\u200dය මදුවන්ති විජේසිංහ මහත්මිය,\n“පසුගිය 21 වන දා දෙහිඕවිට සෞඛ්\u200dය වෛද්\u200dය නිලධාරී ප්\u200dරදේශයෙන් කොරෝනා රෝගියෙක් වාර්තා වුණා. ඒ අනුව ඔහුගේ පළමු පෙළ ආශ්\u200dරිතයින් හඳුනාගෙන ඒ එක්කම පෑලියගොඩ මාළු වෙළෙඳාම සඳහා ගිය වෙළෙඳ මහතුන් කිහිපදෙනෙකුත් හඳුනා ගෙන ඔවුන්ගේ පීසීආර් පරීක්ෂණ සිදුකළා 23 වන සිකුරාදා. එහි ප්\u200dරතිඵල අනුව මේ වන විට අපිට තොරතුරු ලැබුණා 8 දෙනෙක් මෙම රෝගයට ගොඳුරු වෙලා කියලා. ඒ අයගේ 7 දෙනෙක් මාළු වෙළෙඳාම සඳහා පෑලියගොඩට ගිය අය. මේ අයගේ ආශ්\u200dරිතයි බැලුවහම මේ අය ගොඩක් සැරිසරලා තියෙන්නේ තල්දූව සහ දෙහිඕවිට කියන ප්\u200dරදේශ. ආශ්\u200dරිතයින් ගත්තහම විශාල සංඛ්\u200dයාවක් ඉන්නවා. මේ අය හඳුනාගෙන නිරෝධායනය කිරීම ඉතා අපහසු කාර්යක්. ඒ නිසා මේ රෝගීන් බහුලව ගැවසෙන දෙහිඕවිට, ඉහළ තල්දූව , පහළ තල්දූව, ඇපලපිටිය සහා තිඹිරිපොල යන ග්\u200dරාම නිලධාරීන් වසම් හුදකලා කළොත් එය කිරීම පහසු වෙනවා.“', 'කොළඹ රිජ්වේ ආර්යා ළමා රෝහලේ ප්\u200dරතිකාර ලබමින් සිටින ළමයින් 7 දෙනෙක් කොවිඩ් - 19 වෛරස ආසාදිතයින් ලෙස හඳුනාගෙන තිබෙන බව රෝහල් අධ්\u200dයක්ෂවරයා පවසයි.\nඔහු තවදුරටත් පැවසුවේ, ළමුන් සමග සිටින මව්වරු තිදෙනෙකුට ද වෛරසය ආසාදනය වී ඇති බවය.\nඔවුන් සියලු දෙනාම පෑලියගොඩ මත්ස්\u200dය වෙළෙඳ සංකිර්ණයේ ආසාදිතයින්ගේ ආශ්\u200dරිතයින් බව රෝහල් අධ්\u200dයක්ෂ වෛද්\u200dය ජි.විජේසුරිය මහතා වැඩිදුරටත් පැවසීය.\nමේ අතර රෝහලේ ප්\u200dරතිකාර ලබා ගැනීම සඳහා පැමිණි වයස අවුරුදු 2ක දැරියකට සහ ඇයගේ මවට කොරෝනා වෛරසය ආසාදනය වී ඇති බවට පසුගිය ඔක්තෝබර් 20 වන දින හඳුනාගැනුණි.\nරෝහල් අධ්\u200dයක්ෂ වෛද්\u200dය ජී.විජේසූරිය මහතා පැවසුවේ, වැල්ලම්පිටිය ප්\u200dරදේශයේ පදිංචි එම දැරියගේ පියා ද ආසාදිතයෙකු බවට හඳුනාගෙන ඇති බවය.', 'පොළොන්නරුව දිස්ත්\u200dරික්කයට අයත් බකමූණ නගරයේ වඩේ වෙළෙඳසැළක් පවත්වාගෙන ගිය පුද්ගලයෙක් කොවිඩ් ආසාදිතයෙක් බවට හඳුනාගෙන තිබේ.\nඒ අනුව එම පුද්ගලයාගේ වඩේ වෙළෙඳසැළ පැවති ස්ථානය හා බකමූණ නගරය විෂබීජහරණයට ලක්කිරීමට ඇළහැර ප්\u200dරාදේශීය සභාව හා ඇළහැර සෞඛ්\u200dය වෛද්\u200dය නිලධාරී කාර්යාලයේ නිලධාරීන් අද (26) උදෑසන කටයුතු කළේය.\nබකමූණ, ට්\u200dරැක් 19 ප්\u200dරදේශයේ පදිංචි වී සිටි වයස අවුරුදු 34ක පුද්ගලයෙක් මෙලෙස කොරෝනා ආසාදිතයෙක් ලෙසට ඊයේ (25) රාත්\u200dරීයේ අනාවරණය වී තිබේ.\nඑම ආසාදිත පුද්ගලයා පසුගිය දිනක ඉස්සන් ගෙන ඒමට පෑලියගොඩ මාළු වෙළෙඳ සංකීර්ණයට පැමිණි අයෙක් බවට තොරතුරු ලැබී ඇත.\nඒ අනුව ඔහුගේ පවුලේ සාමාජිකයින් හා ඒ අවට නිවාස 10ක පුද්ගයින් ස්වයං නිරෝධායනයට ලක්කිරීමට සෞඛ්\u200dය නිලධාරීන් කටයුතු කළ බව ඇළහැර ප්\u200dරාදේශිය සභා සභාපති නලීන් ජානක කුමාර මහතා පැවසීය.', 'කොරෝනා ආසාදිතයෙක් හමුවීමත් සමගම සින්ජියෑන් ප්\u200dරාන්තයේ පිහිටි නගරයක ජීවත්වන සියලු දෙනා වෛද්\u200dය පරීක්ෂණ සඳහා යොමුකිරීමට චීන බලධාරීන් කටයුතු කර තිබේ.\nඒ අනුව, කාශ්ගාර් නගරයේ ජීවත්වන මිලියන 4.7ක ජනකායක් ඒ අනුව වෛද්\u200dය පරීක්ෂණ සඳහා භාජනය කර ඇති අතර ඉන් 138 දෙනෙකු ප්\u200dරථමික රෝග ලක්ෂණ සහිත බව හඳුනාගෙන තිබේ.\n2019 නොවැම්බර් මාසයේදී චීනයේ වුහාන් පෙදෙසෙන් ඇරඹි කොවිඩ් වසංගතය මේවන විට ලොව පුර පැතිර ගොස් තිබේ.\nචීනය දැඩි සංචරණ සීමා පැනවීම සහ ආසාදිතයින් සොයා නොනවත්වා සිදුකළ වෛද්\u200dය පරීක්ෂණ හේතුවෙන් වෛරසය පැතිරීම පාලනය කිරීමට සමත්විය.\nනමුත් විටින් විට කොවිඩ් පොකුරු එරටින් හමුවෙයි.\nසින්ජියෑන් ප්\u200dරාන්තයේ ජනගහනයෙන් බහුතරය මුස්ලිම් උයිගර් ජනතාවයි.\n \nමේ වනවිට කාශ්ගාර් නගරයේ පාසල් වසා දමා ඇති අතර නිවෙස්වලින් පිටතට යා හැක්කේ ආසාදිත නොවන බවට වෛද්\u200dය වාර්තාවක් ඇති අයට පමණි.', 'ඇඳිරි නීතිය පනවා තිබීම හේතුවෙන් කොළඹ අලුත්කඩේ පිහිටි ශ්\u200dරේෂ්ඨාධිකරණය සහ අභියාචනාධිකරණයේ අද (26) දින සිට කැඳවීමට නියමිතව තිබූ සියලු නඩු විභාග කල්දැමීමට තීරණය කර තිබේ.\nඒ අනුව ශ්\u200dරේෂ්ඨාධිකරණය හමුවේ අද සිට මෙම සතිය පුරා කැඳවීමට නියමිතව තිබූ සියලු නඩු කල්දැමූ බව ශ්\u200dරේෂ්ඨාධිකරණ ලේඛකාධිකාරී ප්\u200dරදීප් මහමුතුගලගේ මහතා නිවේදනයක් නිකුත් කරමින් කියාසිටියේය.\nමෙසේ කල්දමනු ලබන සියලු නඩු විභාගයන් සඳහා ඉදිරි කාලයේ දී නව දිනයන් අදාළ පාර්ශවකරුවන් වෙත දැනුම්දෙන බව ද ශ්\u200dරේෂ්ඨාධිකරණ ලේඛකාධිකාරීවරයා නිකුත් කළ නිවේදනයේ සඳහන් වේ.\nමේ අතර අභියාචනාධිකරණය හමුවේ අද සිට කැඳවීමට නියමිතව තිබූ නඩු සියල්ලම පවතින නිරෝධායන ඇඳිරි නීතිය හේතුවෙන් කල්දැමීමට පියවර ගෙන ඇතැයි අභියාචනාධිකරණය නිවේදනය කළේය.\nකල්දැමූ අභියාචනාධිකරණය නඩු විභාගයන් සඳහා නව දිනයන් ඉදිරියේ දී දැනුම්දීමට පියවර ගන්නා බව එම නිවේදනයේ සඳහන් කර තිබේ.', 'පෑලියගොඩ මත්ස්\u200dය වෙළෙඳ සංකීර්ණයට මාළු මිලදී ගැනීමට ගිය පොලිස් විශේෂ කාර්ය බලකායේ සුබ සාධක අංශයේ නිලධාරීන් 10 දෙනෙකුට කොවිඩ් නයින්ටින් වෛරසය ආසාදනය වී තිබේ.\nඑම 10 දෙනා කැලණිය, කළුබෝවිල සහ රාජගිරිය යන කඳවුරුවලට අනියුක්ත නිලධාරීන් වන අතර ඔවුන් නිරෝධායනය වෙමින් සිටි පිරිසක් බවට අනාවරණය වී ඇත.\nඅදාළ කඳවුරුවල සිටින සියලුදෙනාම පී.සී.ආර්. පරීක්ෂණ සඳහා යොමු කිරීමට පියවර ගෙන තිබේ.', 'අද (26) සහ හෙට (27) පාර්ලිමේන්තුව රාජකාරි කටයුතුවලට වසා තැබෙන බව පාර්ලිමේන්තු කාර්ය මණ්ඩල ප්\u200dරධානී සහ නියෝජ්\u200dය මහලේකම් නීල් ඉද්දවල මහතා නිවේදනය කරයි.\nමෙම දෙදින තුළ පාර්ලිමේන්තු පරිශ්\u200dරය විෂබීජහරණයට ලක්කෙරෙන බැවින් සියලුම කාර්ය මණ්ඩල සේවකයින්, සේවයට වාර්තා නොකරන ලෙසට දැනුම් දී තිබේ.\nලබන බදාදා (28) දින සිට නැවත රාජකාරි කටයුතු ආරම්භ කෙරෙන අතර එදිනට සේවයට වාර්තා කළ  යුත්තේ, අදාළ දෙපාර්තමේන්තු ප්\u200dරධානියා දැනුම්දීමක් සිදුකළහොත් පමණක් බව ද ඒ මහතා අවධාරණය කර ඇත.\nපාර්ලිමේන්තුවේ විශේෂ බුද්ධි ඒකකයට අනුබද්ධ උපපොලිස් පරික්ෂකවරයෙකු කොවිඩ් ආසාදිතයෙකු ලෙස පසුගියදා හඳුනාගැණුනි.', 'කැලණිවැලි, පුත්තලම සහ ප්\u200dරධාන දුම්රිය මාර්ගයේ ධාවනය කෙරෙන සියලු දුම්රිය අද (26) සිට නැවත දැනුම්දෙන තුරු අවලංගු කර තිබේ.\nකොළඹ කොටුව පොලිස් බල ප්\u200dරදේශයට නිරෝධායන ඇඳිරි නීතිය පැනවීම හේතුවෙන් දුම්රිය අවලංගු කිරීමට පියවර ගත් බව දුම්රිය දෙපාර්තමේන්තුව සඳහන් කළේය.\nමුහුදුබඩ දුම්රිය මාර්ගයේ දුම්රිය ගමන්වාර 06ක් පමණක් ධාවනය වන අතර එම දුම්රියන් කොල්ලුපිටිය දුම්රිය ස්ථානය දක්වා පමණක් ධාවනය කෙරෙනු ඇත.\nකෙසේවෙතත් අධ්\u200dයයන පොදු සහතික පත්\u200dර උසස් පෙළ විභාගය සඳහා පෙනීසිටින සිසුන් සඳහා විශේෂ දුම්රිය ධාවනය කෙරෙන බව විභාග කොමසාරිස් ජනරාල් බී.සනත් පුජිත මහතා සඳහන් කළේය.\nමීට අමතරව අලුත්ගම - ගාල්ල, ගාල්ල - බෙලිඅත්ත, පොල්ගහවෙල - මහව සහ නාවලපිටිය කොට්ඨාශයේත්, අනුරාධපුර කොට්ඨාශයේත් සියලුම කෙටිදුර දුම්රියන් නියමිත පරිදි ධාවනය වන බව දුම්රිය දෙපාර්තමේන්තුව සඳහන් කළේය.', 'දෙදින නිල සංචාරයක් සඳහා අමෙරිකානු එක්සත් ජනපද රාජ්\u200dය ලේකම් මයික් පොම්පියෝ මහතා හෙට (27) දිවයිනට පැමිණීමට නියමිතව තිබේ.\nඔහු ලබන 28 වනදා දක්වා මෙරට රැඳී සිටින අතර සිය සංචාරය අතරතුර දී ජනාධිපතිවරයා, අග්\u200dරාමාත්\u200dයවරයා සහ විදේශ කටයුතු අමාත්\u200dයවරයා සමග සාකච්ඡා පැවැත්වීමට නියමිතය.\nරජයේ ප්\u200dරවෘත්ති දෙපාර්තමේන්තුව සඳහන් කළේ, දෙරට අතර පවතින බහුආංශික කටයුතුවලට අදාළ ක්ෂේත්\u200dර කිහිපයක් අදාළව එහිදී අවධානය යොමු කිරීමට නියමිත බවය. \nඅමෙරිකානු ජනාධිපති ඩොනල්ඩ් ට්\u200dරම්ප් මහතාගේ ධූරකාලය තුළ මෙරටට පැමිණෙන අමෙරිකානු ඉහළම මට්ටමේ රාජ්\u200dය නිලධාරියා වන්නේ පොම්පෙයෝ මහතාය.\nමේ අතර රට තුළ පවතින කොවිඩ් - 19 වෛරසය හමුවේ විදෙස් නියෝජිතයින්ගේ පැමිණීම සම්බන්ධයෙන් අද (26) උදෑසන “දෙරණ අරුණ“ සමග එක්වෙමින් පොලිස් මාධ්\u200dය ප්\u200dරකාශක, නියෝජ්\u200dය පොලිස්පති නීතිඥ අජිත් රෝහණ මහතා පවසා සිටියේ මෙවන් අදහසකි.\n“මේ සම්බන්ධයෙන් විදේශ කටයුතු අමාත්\u200dයාංශය හා සෞඛ්\u200dය අමාත්\u200dයාංශය අවශ්\u200dය පියවර ගනිමින් පවතිනවා. එකම දේ ලංකාවට එන හැම විදේශිකයෙක්ම තමුන්ගේ ඔර්ජින් එකේ දී පටන් ගන්න තැනදී පීසීආර් පරීක්ෂණයකට ලක්වෙනවා. ඒ වගේම ලංකාවට ආවට පස්සේ, ගුවන් තොටුපොළේ දී පීසීආර් පරීක්ෂණයකට ලක්වෙනවා. නමුත් රාජ්\u200dය තාන්ත්\u200dරිකයින්ට බලපාන්නේ, ඒ රාජ්\u200dය තාන්ත්\u200dරිකයින් සම්බන්ධ අන්තර්ජාතික නීතියේ තියෙන ප්\u200dරතිපාදන. එහෙම නැතිනම් වියානා සම්මුතීන්. ලෝකයේ ඉන්න සෑම රාජ්\u200dය තාන්ත්\u200dරිකයෙක්ම නිරෝධායන කඳවුරුවලට ගිහිල්ලා නිරෝධායනය වෙන්නේ නෑ. අපේ රට නියෝජනය කරලා පිටරටකට යන රාජ්\u200dය තාන්ත්\u200dරිකයෙකුට ත් ඒ ආකාරයට තමයි. ඒක ලෝකයේ තියෙන සම්මත ක්\u200dරමවේදයක්. ඒ සම්මත ක්\u200dරමය අනුගමනය කරනවා.“', 'කොවිඩ් නයින්ටීන් අවදානම හේතුවෙන් තාවකාලිකව සේවා කටයුතු නවතා තිබු ගාල්ල, කොස්ගොඩ පොලිස් ස්ථානයේ කටයුතු යළි ආරම්භ කර තිබේ.\nඅදාළ පොලිස්  ස්ථානයේ නිලධාරීන් දෙදෙනෙකු කොවිඩ් ආසාදිත වෛද්\u200dයවරයෙකුගෙන් ප්\u200dරතිකාර ලබාගැනීම හේතුවෙන් එම පොලිස් ස්ථානයේ කටයුතු ඊයේ (25) දිනයේ තාවාකලිකව අත්හිටුවනු ලැබීය.\nමේ හේතුවෙන් පොලිස් ස්ථානයේ නිලධාරින් අට දෙනෙකු හබරාදුව පොලිස් නිරෝධායන මධ්\u200dයස්ථානයක් වෙත යොමුකෙරුණු අතර සෙසු නිලධාරීන් සිය නිවෙස්වල නිරෝධායනය සඳහා යොමුකර තිබේ.\nකෙසේවෙතත් පොලිස් ස්ථානය විෂබීජහරණය කිරීමෙන් පසු ඇල්පිටිය පොලිස් කොට්ඨාශයේ නිලධාරින් එම පොලිස් ස්ථානයේ රාජකාරී සඳහා යොදවා ඇති බව වාර්තා වේ.\nමේ අතර අද (26) උදෑසන “දෙරණ අරුණ“ සමග එක්වෙමින් පොලිස් මාධ්\u200dය ප්\u200dරකාශක නියෝජ්\u200dය පොලිස්පති නීතිඥ අජිත් රෝහණ මහතා පවසා සිටියේ, මේ වන විට පොලිස් නිලධාරීන් 345කට ආසන්න පිරිසක් නිරෝධායනය කර ඇති බවය.\n“දැනට පොලිස් නිලධාරීන් 345කට ආසන්න සංඛ්\u200dයාවක් නිරෝධායන කටයුතු සඳහා යොමු කර තියෙනවා. ඒ වගේම පොලිස් නිලධාරීන් කිහිප දෙනෙක්ට ඔය විදියට රෝගය ආසාදනය වෙලා කියලා වාර්තා වෙලා තියෙනවා. ඒ හැම අවස්ථාවක දීම ඔවුන්ව වෙන්කරලා කටයුතු කරලා තියෙනවා. බොහෝ අවස්ථාවලදී අපි කරලා තියෙන්නේ නිරෝධායනයට යොමු කිරීම. පීසීආර් පරීක්ෂණ සඳහා යොමු කිරීම. සමහර අය වෙන්කරලා පීසීආර් පරීක්ෂණ කරාට පස්සේ ඔවුන්ට රෝගය වැළඳී නැහැ කියලා තහවුරු වුණාම ඔවුන්ව අදාළ අංශ වෙත වැඩට යවලා තියෙනවා.“', 'නිරෝධායන ඇඳිරි නීතිය පනවා ඇති ගම්පහ දිස්ත්\u200dරික්කයේ අද (26) දිනයේ අත්\u200dයාවශ්\u200dය ද්\u200dරව්\u200dය මිලදී ගැනීම සඳහා පැය 14ක කාලයක් ලබා දී තිබේ.\nඋදෑසන 8.00 සිට රාත්\u200dරී 10.00 වන තෙක් අත්\u200dයාවශ්\u200dය ද්\u200dරව්\u200dය මිලදී ගැනීම සඳහා අවස්ථාව ලබා දී ඇති බව පොලිස් මාධ්\u200dය ප්\u200dරකාශක නියෝජ්\u200dය පොලිස්පති අජිත් රෝහණ මහතා පැවසුවේය.\nමේ අතර අද උදෑසන වන විට නිරෝධායන ඇඳිරි නීතිය පොලිස් බල ප්\u200dරදේශ 64ක් ආශ්\u200dරිතව ක්\u200dරියාත්මක වන බව ද ඒ මහතා වැඩිදුරටත් සඳහන් කළේය.\n“එම පොලිස් බල ප්\u200dරදේශවන්නේ ගම්පහ දිස්ත්\u200dරික්කයේ පොලිස් බල ප්\u200dරදේශ 37ක්, කුලියාපිටිය ප්\u200dරදේශයේ පොලිස් බල ප්\u200dරදේශ 5ක්, කොළඹ නගරය ආශ්\u200dරිතව පොලිස් බල ප්\u200dරදේශ 15ක්, කළුතර ප්\u200dරදේශයේ පොලිස් බල ප්\u200dරදේශ 3ක් හා ඊට අමතරව වැල්ලම්පිටිය, ගොතටුව, මුල්ලේරියාව සහ වැලිකඩ පොලිස් වසම් අයත් වෙනවා. නිරෝධායන ඇඳිරි නීතිය මේ වසම්වල ක්\u200dරියාත්මක වන අතර ම මේ වන විට ඔක්තෝබර් 4 වන දා සිට මේ දක්වා පුද්ගලයින් 1,076 දෙනෙක් අත්අඩංගුවට ගෙන තිබෙනවා. වාහන 156ක් පොලිස් භාරයට ගෙන තිබෙනවා. අද උදෑසන 6න් අවසන් වු පැය 24 තුළ පමණක් පුද්ගලයින් 152ක් අත්අඩංගුවට ගෙන ඇති අතර, වාහන 16ක් පොලිස් භාරයට ගෙන තිබෙනවා. නිරෝධායන ඇඳිරි නීතිය කඩකළ පුද්ගලයින් 16 දෙනෙක් හා වාහන ද අත්අඩංගුවට ගෙන තිබෙනවා. ගම්පහ දිස්ත්\u200dරික්කයේ නිරෝධායන ඇඳිරි නීතිය ක්\u200dරියාත්මක වන පොලිස් බල ප්\u200dරදේශ 37 සඳහා පැය 14ක කාලයක් ලබා දී තිබෙනවා වෙළෙඳසැල් විවෘත කිරීමට. අත්\u200dයාවශ්\u200dය භාණ්ඩ සපයන වෙළෙඳසැල් මෙන්ම ඖෂධසැල් හා බැංකු ද විවෘත ද කිරීමේ හැකියාව තිබෙනවා. “ ', 'මෙරට සමස්ථ කොවිඩ් නයින්ටීන් ආසාදිතයින්ගේ සංඛ්\u200dයාව මේ වනවිට7,875ක් දක්වා ඉහළ ගොස් තිබේ.\nඒ ඊයේ දිනය වන විට මෙරටින් වාර්තා වූ ආසාදිතයින් 351 දෙනාත් සමගය.\nඔවුන්ගෙන් වැඩි දෙනෙකු පෑලියගොඩ මත්ස්\u200dය වෙළෙඳෙපොළේ සහ ධීවර වරායන්හි ආශ්\u200dරිතයින් බව යුද හමුදාපති ලුතිනන් ජනරාල් ශවේන්ද්\u200dර සිල්වා මහතා සඳහන් කළේය.\nතවත් පුද්ගලයින් තිදෙනෙක් විදේශීයව සිට මෙරටට පැමිණි අය වන අතර, පිලිපීන ජාතික මුහුදු ආරක්ෂක නිලධාරීන් දෙදෙනෙක් හා කටාර් ජාතික පුද්ලගයෙක් ඒ අතර වේ.\nමේ වන විට කොවිඩ් ආසාදිත වු 7,875 ගෙන් 3,803 දෙනෙකු සුවය ලබා ඇති අතර තවත් 4,057 දෙනෙකු වෛද්\u200dය අධීක්ෂණය යටතේ රෝහල් කිහිපයක ප්\u200dරතිකාර ලබයි.\nමිනුවන්ගොඩ ඇඟලුම් කම්හලේ කොවිඩ් පොකුරේ සමස්ථය අද (26) උදෑසන වනවිට 4,400 දෙනෙකු බව කොවිඩ් -19 පැතිරීම වැළැක්වීමේ ජාතික ක්\u200dරියාන්විත මධ්\u200dයස්ථානය නිවේදනය කරයි.\nඉන් පුද්ගලයින් 1,041 දෙනෙකු ඇඟලුම් කම්හලේ සේවකයින් වන අතර සෙසු 3,359 දෙනා එම කම්හලේ කොවිඩ් පොකුරට සම්බන්ධ අය වේ.\nඅද උදෑසන කිසිදු ගුවන් යානයක් මෙරටට පැමිණ නොමැති බව ද එම මධ්\u200dයස්ථානය නිවේදනය කරයි.\nමේ අතර, අද දිනය තුළ නිරෝධායනය වු පුද්ගලයින් 316 දෙනෙක් නිවෙස් වෙත පිටත්ව යෑමට නියමිතව ඇත.\nඊයේ (25) දිනයට මෙරට පීසීආර් පරීක්ෂණ 9,189ක් සිදුකර ඇති අතර, මෙරට සිදුකර ඇති සමස්ථ පීසීආර් පරීක්ෂණ ගණන 450,836ක් දක්වා ඉහළ ගොස් තිබේ.', 'කොළඹට පැමිණෙන සියලු දුර ගමන් සේවා බස් ධාවනය යළි දැනුම්දෙන තුරු අත්හිටුවීමට පියවර ගෙන ඇති බව ප්\u200dරවාහන රාජ්\u200dය අමාත්\u200dය දිලුම් අමුණුගම මහතා පවසයි.\nකොවිඩ් නයින්ටීන් වෛරස ව්\u200dයාප්තියත් සමග කොළඹ පොලිස් බල ප්\u200dරදේශ කිහිපයකට පනවා ඇති ඇඳිරි නීතිය හේතුවෙන් මෙම පියවර ගෙන ඇති බව රාජ්\u200dය අමාත්\u200dයවරයා සඳහන් කළේය.\nමීට අමතරව නාරාහේන්පිට සහ වේරහැර මෝටර් රථ ප්\u200dරවාහන දෙපාර්තමේන්තුවේ ප්\u200dරධාන කාර්යල ද නැවත දැනුම්දෙන තුරු වසා දැමීමට පියවර ගෙන තිබේ.\nමේ සම්බන්ධයෙන් වැඩිදුරටත් පැහැදිලි කරන ප්\u200dරවාහන රාජ්\u200dය අමාත්\u200dය දිලුම් අමුණුගම මහතා, \n \n“දැනට කොළඹ පවතින තත්ත්වය හේතුකොට ගෙන කොළඹට පැමිණෙන දුරගමන් සේවා ගමන්වාර අවලංගු කිරීමට සෞඛ්\u200dය අංශවලින් අපිට උපදෙස් දීලා තියෙනවා. ඒ කියන්නේ කොළඹට එන දුරගමන් සේවයක් තිබුණානම් ලංගම සහ පෞද්ගලික බස්රථ ඒවා ගමන් ආරම්භයේ සිටම පිටත් වෙන්නේ නෑ. ඇඳිරි නීතිය තිබුණේ නිට්ටඹුවෙන් එහාට නම් ඒ බස් නිට්ටඹුව දක්වා ගමන් කරා. දැන් එහෙම කරන්නේ නෑ. ඒ බස්රථ ගමන් ආරම්භයෙන් ම අවලංගු කරලා තියෙන්නේ. ලංගම හා පෞද්ගලික සියලූම බස්රථ සඳහා මේක අදළයි. කොටුවේ සියලූම බස්නැවතුම් පොළවල් ඇඳිරි නීතිය පවතින සීමාවට ඇතුළත් වීම මෙයට එක් කාරණයක්.“\n“ඒ වහේම නාරාහේන්පිට මෝටර් රථ ප්\u200dරවාහන දෙපාර්තමේන්තුවේ ප්\u200dරධාන කාර්යාලයත් වේරහැර තියෙන මෝටර් රථ ප්\u200dරවාහන දෙපාර්තමේන්තුවේ කාර්යාලයත්, වේරහැර තියෙන වෛද්\u200dය ආයතනය හා නුගේගොඩ තියෙන ප්\u200dරවාහන වෛද්\u200dය ආයතනය නැවත දැනුම්දෙන තුරු අපිට මහජනතාවට වහන්න සිද්ධ වෙනවා. “\nමේ අතර පවතින තත්ත්වය හමුවේ ප්\u200dරදේශ කිහිපයක තැපැල් හා උප තැපැල් කාර්යාල මඟින් ලිපි බෙදාහැරීමේ කටයුතු ද නැවත දැනුම්දෙන තුරු අත්හිටුවා තිබේ.\nඒ අනුව බස්නාහිර පළාතෙත්, ගාල්ල ප්\u200dරධාන තැපැල් කාර්යාලය සහ එහි පාලිත උප තැපැල් කාර්යාල ඇතුළු නිරෝධායන ඇඳිරි නීතිය පනවා ඇති ප්\u200dරදේශ කිහිපයක ලිපි බෙදාහැරිම් කටයුතු අත්හිටුවීමට පියවර ගෙන ඇති බව තැපැල්පති රංජිත් ආරියරත්න මහතා සඳහන් කළේය.\nඑමෙන්ම මධ්\u200dයම තැපැල් හුවමාරුවේ කටයුතු ද නැවත දැනුම්දෙන තුරු අත්හිටුවීමට පියවර ගෙන ඇති බව තැපැල්පති රංජිත් ආරියරත්න මහතා වැඩිදුරටත් පැවසීය.\nමේ අතර ඇඳිරි නීතිය බලපැවැත්වෙන ප්\u200dරදේශවල සාමාන්\u200dය අධිකරණ කටයුතු සිදුනොවන බව නීතීඥ සංගමයේ ලේකම්, රජිව් අමරසූරිය මහතා සඳහන් කළේය.\nමේ අතර සේවක අර්ථ සාධක අරමුදල් ප්\u200dරතිලාභ අයදුම්පත් භාර ගැනීම ළඟම පිහිටි කම්කරු කාර්යාලය මඟින් පමණක් සිදුකිරීමට තීරණය කර තිබේ.\nඒ සඳහා අද සිට ක්\u200dරියාත්මක වන පරිදි දුරකථනය මඟින් දිනයක් හා වේලාවක් වෙන් කරදීම සිදුවන බව රජයේ ප්\u200dරවෘත්ති දෙපාර්තමේන්තුව සඳහන් කළේය.', 'උතුරු මැද, නැගෙනහිර සහ ඌව පළාත්වලත් මුලතිව්, වවුනියා සහ මාතලේ දිස්ත්\u200dරික්කවලත් සවස 2.00 න් පසුව තැනින් තැන වැසි හෝ ගිගුරුම් සහිත වැසි ඇති විය හැකි බව කාලගුණ විද්\u200dයා දෙපාර්තමේන්තුව පවසයි. \nඇතැම් ස්ථානවලට විශේෂයෙන්ම උතුරුමැද පළාතේ සහ ත්\u200dරිකුණාමලය දිස්ත්\u200dරික්කයේ මි.මී 50 ට වැඩි තරමක තද වැසි ඇතිවිය හැකිය.\nගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු ඇති වේ.\nබස්නාහිර සහ සබරගමුව පළාත්වලත් ගාල්ල සහ මාතර දිස්ත්\u200dරික්කවලත් ස්ථාන ස්වල්පයක සිහින් වැසි ඇතිවිය හැකිය.\nකන්කසන්තුරය  සිට ත්\u200dරිකුණාමලය  හරහා මඩකලපුව දක්වා වන මුහුදු ප්\u200dරදේශවල තැනින් තැන සවස් කාලයේ දී හෝ රාත්\u200dරී කාලයේ දී වැසි හෝ ගිගුරුම් සහිත වැසි ඇති වේ.', 'බ්\u200dරසීල, ජාතික පාපන්දු කණ්ඩායමේ හිටපු සුපිරි ක්\u200dරීඩක රොනල්ඩීනියෝ තමාට කොවිඩ් -19 වෛරසය වැළඳී ඇති බව පවසයි.\n\nඔහු මේ වනවිට ස්වයං නිරෝධායනයට ලක්වෙමින් සිටින බව වාර්තා වේ.\n\n40 හැවිරිදි රොනල්ඩීනියෝ වසර 14 පුරා බ්\u200dරසීල ජාතික කණ්ඩායම වෙනුවෙන් ක්\u200dරීඩා කළේය.\n\nඉන්ස්ටග්\u200dරෑම් ඔස්සේ වීඩියෝවක් නිකුත් කරමින් ඔහු පැවසුවේ තමා "බෙලෝ හොරිසොන්ටේ" නගරයට පැමිණීමෙන් පසු වෛද්\u200dය පරීක්ෂණයකට මුහුණදුන් බවත් එහිදී ඔහු කොවිඩ් ආසාදිත බව තහවුරු වී ඇති බවත්ය.\n\nතමාට තවමත් රෝග ලක්ෂණ පෙන්නුම් නොකරන බව ද ඔහු පැවසීය.\n ', 'බ්\u200dරසීල, ජාතික පාපන්දු කණ්ඩායමේ හිටපු සුපිරි ක්\u200dරීඩක රොනල්ඩීනියෝ තමාට කොවිඩ් -19 වෛරසය වැළඳී ඇති බව පවසයි.\n\nඔහු මේ වනවිට ස්වයං නිරෝධායනයට ලක්වෙමින් සිටින බව වාර්තා වේ.\n\n40 හැවිරිදි රොනල්ඩීනියෝ වසර 14 පුරා බ්\u200dරසීල ජාතික කණ්ඩායම වෙනුවෙන් ක්\u200dරීඩා කළේය.\n\nඉන්ස්ටග්\u200dරෑම් ඔස්සේ වීඩියෝවක් නිකුත් කරමින් ඔහු පැවසුවේ තමා "බෙලෝ හොරිසොන්ටේ" නගරයට පැමිණීමෙන් පසු වෛද්\u200dය පරීක්ෂණයකට මුහුණදුන් බවත් එහිදී ඔහු කොවිඩ් ආසාදිත බව තහවුරු වී ඇති බවත්ය.\n\nතමාට තවමත් රෝග ලක්ෂණ පෙන්නුම් නොකරන බව ද ඔහු පැවසීය.\n ', 'විනාඩි 12ක් වැනි කෙටි කාලයක් තුළ දී කොවිඩ් ආසාදිතයෙක් හඳුනාගත හැකි ක්\u200dරමවේදයක් එංගලන්තය හඳුන්වා දී තිබේ.\nඑහිදී නාසයෙන් ලබාගන්නා ශ්\u200dරාවය එම පරීක්ෂණය සඳහා යොදාගනී.\nඑංගලන්තයේ ප්\u200dරකට බූට්ස් සමාගම විසින් හඳුන්වා දී ඇති එම පරීක්ෂණය සඳහා පවුම් 120ක් වැයවේ.  \nවිශේෂයෙන් රෝග ලක්ෂණ නොපෙන්වන කොවිඩ් ආසාදිතයින් හඳුනාගැනීමට එම ක්\u200dරමවේදය යොදාගත හැකිබව වාර්තා වේ.\nයුරෝපයේ සහ අමෙරිකාවේ මෙම පරීක්ෂණය සඳහා බලධාරීන්ගේ අනුමැතිය ලැබී තිබේ.\nරෝගීන් 500 දෙනෙකු යොදාගෙන අත්හදාබැලීම් කර ඇති අතර එයින් ලද ප්\u200dරතිඵල 97% නිවැරදි බව සඳහන් වේ.', 'ඉන්දීය මහ බැංකු අධිපති ශක්තිකාන්ත දාස් තමාට කොවිඩ් -19 වෛරසය වැළඳී ඇති බව ට්විටර් පණිවුඩයක් නිකුත් කරමින් පවසයි.\n\nඑරට කොවිඩ් වෛරසය වැළඳුනු, රජයේ ඉහළ නිලතල දරන පුද්ගලයින්ගෙන් එක අයෙක් ලෙස ඔහු සැළකේ.\n\n63 හැවිරිදි දාස් පවසන්නේ, තමාගේ සමීපතමයින් සහ එකට රාජකාරි කළ පුද්ගලයින් ව දැනුවත් කළ බවය.  \n\n"මම හුදකලා වෙලා ඉන්නේ. රාජකාරි වැඩවලට අවශ්\u200dය විදියට මැදිහත් වෙනවා. ඉන්දීය රිසව් බැංකුවේ කටයුතු සාමාන්\u200dය පරිදි සිදුවෙනවා," යනුවෙන් ඔහු පැවසීය.', 'කොවිඩ් දෙවන රැල්ලේ ව්\u200dයාප්තිය පාලනයට ස්පාඤ්ඤයේ හදිසි තත්ත්වයක් ප්\u200dරකාශ කර තිබේ.\nනව රෙගුලාසිවලට අනුව එරටට රාත්\u200dරී ඇඳිරි නීතිය පනවා ඇති අතර, කලාප අතර ගමනාගමනය තහනම් කිරීමටත් අදාළ කලාපවල බලධාරීන්ට අවසර හිමිවනු ඇති.\nඑරට කලාප රැසක් දැනටමත් ඉහළම කොවිඩ් අවධානම් මට්ටම පසුකර අවසන්.\nමෙම නව කොවිඩ් පාලන සීමා මාස 6කට දීර්ඝ කිරීම සඳහා පාර්ලිමේන්තු අනුමැතිය ලබාගැනීමට අපේක්ෂා කරන බව ස්පාඤ්ඤ අගමැති පෙද්\u200dරෝ සැන්චෙස් පැවසුවේය.\nස්පාඤ්ඤයෙන් අද වන විට කොවිඩ් රෝගීන් 1,110,372ක් හඳුනාගෙන ඇති අතර, සිදුව ඇති සමස්ථ මරණ සංඛ්\u200dයාව 34,752කි.\nමේ අතර සමස්ථ ගෝලීය කොවිඩ් ආසාදිතයන් සංඛ්\u200dයාව අද වනවිට 43,345,944ක් දක්වා ඉහළ ගොස් තිබේ.\nකොවිඩ් ආසාදනය වීමෙන් මියගිය පිරිස 1,159,093 කි.\nමේ අතර, දෛනික ආසාදිතයන් හඳුනාගැනීමේ නව වාර්තාවක් පිහිටුවමින් ප්\u200dරංශයෙන් ඊයේ (25) කොවිඩ් ආසාදිතයන් 52,010 ක් හඳුනාගැණුනි.\nඒ අනුව සමස්ථ ආසාදිතයන් සංඛ්\u200dයාව 1,138,507ක් වන අතර කොවිඩ් මරණ සංඛ්\u200dයාව 35,000කට ආසන්න වෙමින් තිබේ.\nයුරෝපා කලාපයේ වැඩිම කොවිඩ් බලපෑමට ලක්වූ සෙසු රටවල් අතර ඉතාලිය, එක්සත් රාජධානිය, බෙල්ජියම, පෝලන්තය සහ නෙදර්ලන්තය ඉදිරියෙන් සිටියි.']