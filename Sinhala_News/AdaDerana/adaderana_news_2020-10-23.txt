['කළුතර දිස්ත්\u200dරික්කයේ වලල්ලාවිට ප්\u200dරාදේශිය ලේකම් කොට්ඨාසයේ ග්\u200dරාමසේවා වසම් 5ක් නැවත දැනුම්දෙන තුරු හුදෙකලා ගම්මාන ලෙස නම් කර තිබේ.\nඒ අනුව, ගුලවිට උතුර, ගුලවිට දකුණ, වෙදවත්ත, මගුරුමස්විල සහ මාකලාන්දාව යන ග්\u200dරාමසේවා වසම් එලෙස හුදෙකලා ගම්මාන ලෙස නම් කර ඇති බව කොවිඩ් පැතිරීම වැළැක්වීමේ ජාතික ක්\u200dරියාන්විත මධ්\u200dයස්ථානය දන්වා සිටී.\nමේ අතර කළුතර දිස්ත්\u200dරික්කයේ පයාගල, බේරුවල, සහ අලුත්ගම යන ප්\u200dරදේශ සඳහා සඳුදා උදෑසන 5 දක්වා නිරෝධායන ඇඳිරිනීතිය පනවා තිබේ.\n ', 'කොළඹ දිස්ත්\u200dරික්කයේ දෙමටගොඩ සහ මරදාන පොලිස් බල ප්\u200dරදේශ සඳහා නැවත දැනුම් දෙනතුරු නිරෝධායන ඇඳිරිනීතිය පනවා තිබේ.\nයුද හමුදාපති ලුතිනන් ජෙනරාල් ශවේන්ද්\u200dර සිල්වා මහතා පැවසුවේ කළුතර දිස්ත්\u200dරික්කයේ පයාගල, බේරුවල, සහ අලුත්ගම යන ප්\u200dරදේශ සඳහා සඳුදා උදෑසන 5 දක්වා ද නිරෝධායන ඇඳිරිනීතිය පැනවූ බවය.\nමෙම ප්\u200dරදේශ සඳහා වහාම ක්\u200dරියාක්මක වන පරිදි නිරෝධායන ඇඳිරිනීතිය පනවා තිබේ.', 'පාස්කු ඉරුදින මරාගෙන මැරෙන බෝම්බ ප්\u200dරහාර මාලාව මෙහෙයවූ සහරාන් හෂීම්ගේ බිරිඳ වන අබ්දුල් කාදර් ෆාතිමා හාදියාගෙන් සාක්ෂි විමසීමට ජනාධිපති කොමිසම අද තීන්දු කළේය.\nඇය අද (23) දෙවන දිනටත් පාස්කු කොමිසම හමුවට ඉදිරිපත් කෙරුණු අතර එම සාක්ෂි විමසුම මාධ්\u200dයට විවෘත කෙරුණේ නැත.\nපාස්කු ඉරුදින ත්\u200dරස්ත ප්\u200dරහාරය මෙහෙයවූ සහරාන් හෂීම්ගේ බිරිඳ ඊයේ (22) පළමුවරට ජනාධිපති කොමිසම හමුවට කැඳවනු ලැබීය.\nනමුත් ප්\u200dරහාරය සම්බන්ධයෙන් මේ වන විටත් අධිකරණයේ නීතීමය කටයුතු සිදුවන බැවින් කොමිසමේදී ඇයගෙන් සාක්ෂි විමසිය හැකිද යන්න පිළිබඳ නීතිපති දෙපාර්තමේන්තුව ගැටලුවක් මතු කළ අතර ඒ නිසා ඊයේ ඇයගෙන් සාක්ෂි සටහන් කර ගැනුණේ නැත.\nඇයගෙන් සාක්ෂි සටහන් කරගන්නේද නැද්ද යන තීන්දුව පසුදින ප්\u200dරකාශයට පත්කරන බව කොමිසම ඊයේ ප්\u200dරකාශ කළේය.\nසයින්දමරුදු පිපිරීමෙන් දිවි ගලවා ගත් ඇය ත්\u200dරස්තවාදය වැළැක්වීමේ පනත යටතේ එතෙක් අපරාධ පරික්ෂණ දෙපාර්තමේන්තුව භාරයේ රඳවා සිටියාය.\nඑම රැඳවුම් නියෝගයේ කාල සීමාව අවසන් වීම නිසා ෆාතිමා හාදියා ඊයේ පස්වරුවේ කොටුව මහෙස්ත්\u200dරාත් අධිකරණයට ඉදිරිපත් කෙරුණු අතර ලබන මස 04 වැනිදා තෙක් ඇය රක්ෂිත බන්ධනාගාරගත කිරීමට අධිකරණය නියෝග කළේය.\nඑමෙන්ම අධිකරණය නියෝග කළේ සැකකාරිය අද ජනාධිපති කොමිසම වෙත ඉදිරිපත් කරන ලෙසය.\nඒ අනුව, අද ඇය බන්ධනාගාර නිලධාරින් විසින් කොමිසම වෙත රැගෙන එනු ලැබීය.\nඒ අනුව ජනාධිපති කොමිසම තීරණය කළේ ෆාතිමා හාදියාගෙන් සාක්ෂි විමසීම ආරම්භ කිරීමටය.\n ', 'පාර්ලිමේන්තුවේ සම්මත වූ 20වැනි ව්\u200dයවස්ථා සංශෝධන පනත් කෙටුම්පතට කථානායකවරයා අත්සන් තැබීමෙන් පසු එය වලංගු නීතියක් බවට පත්වන අතර මෙම සංශෝධනයත් සමඟ ව්\u200dයවස්ථාමය වෙනස්කම් කිහිපයක් සිදුවෙයි.\nඅගවිනිසුරු , ශ්\u200dරේෂ්ඨාධිකරණ විනිසුරුවරුන් , අභියාචනාධිකරණ සභාපති හා එහි විනිසුරුවරුන්, නීතිපති, පොලිස්පති, විගණකාධිපති හා ඔම්බුඩ්ස්මන් යන රජයේ ඉහළ නිලතලවලට පුද්ගලයන් පත්කිරීම මින් ඉදිරියට පාර්ලිමේන්තුවේ නිරීක්ෂණවලට යටත්ව ජනාධිපතිවරයා වෙත පැවරෙනු ඇත.\nඅමාත්\u200dය මණ්ඩලය පත්කිරීමේදී ජනපතිවරයා අගමැතිවරයාගේ උපදෙස් මත සිදුකළ යුතුය යන්න 19න් ඇතුළත් කර තිබූ වගන්තිය අහෝසි වනඅතර, ඒ අනුව ජනපතිට අගමැතිවරයා හා ඇමතිවරුන් තම අභිමතය පරිදි පත්කිරීමට බලය පැවරේ.\nඑමෙන්ම යම් අමාත්\u200dයධුර විෂයක් තමා යටතේ තබාගැනීමටද ජනාධිපතිවරයාට බලය හිමිවෙනු ඇත.\nමෙතෙක් තුනක්ව පැවති මැතිවරණ කොමිසමේ සාමාජිකයන් සංඛ්\u200dයාව පහක් ලෙස සංශෝධනය කර තිබෙන අතර ජනපතිට එම සාමාජිකයන් පත්කිරීමටත්, ඉන් අයකු සභාපති ලෙස පත්කිරීමටත් බලය පැවරෙයි.\nපාර්ලිමේන්තුව පත්වී වසර හතරහමාරක්ගත වනතුරු පාර්ලිමේන්තුව විසුරුවා හැරිය නොහැකි බවට වූ 19යෙහි වගන්තිය සංශෝධනයකර පාර්ලිමේන්තුවට වසර දෙකහමාරක් සම්පූර්ණ වූ පසු එය විසුරුවා හැරියහැකි ලෙස ජනපතිට බලය පවරා තිබේ.\nආණ්ඩුක්\u200dරම ව්\u200dයවස්ථා සභාව මින් ඉදිරියට අහෝසි වන අතර ස්වාධීන කොමිෂන් සභාවලට සාමාජිකයන් පත්කිරීමට තිබූ අයිතියද අහෝසි වී යනු ඇත.\nඒ වෙනුවට පාර්ලිමේන්තු සභාව හඳුන්වා දී තිබේ.\nද්විත්ව පුරවැසිභාවය ජනාධිපතිවරණයට හෝ පාර්ලිමේන්තු මැතිවරණයකට තරගකිරීමට නුසුදුසුකමක් ලෙස පැවති බාධාවද ඉවත් කෙරුණි.\nදෙපාර්තමේන්තු ප්\u200dරධානීන් පත්කිරීමේ බලය 20වැනි සංශෝධනය මගින් කැබිනට් මණ්ඩලය වෙත පැවරා තිබේ.\nමේ අතර මෙතෙක් 11ක්ව පැවති ශ්\u200dරේෂ්ඨාධිකරණ විනිසුරුවරුන් සංඛ්\u200dයාව 17ක් දක්වාත්, 12ක්ව පැවති අභියාචනාධිකරණ විනිසුරුවරුන් සංඛ්\u200dයාව 20 දක්වාත් ඉහළ නැංවීම 20 වැනි සංශෝධනයෙන් සිදු කෙරුණු අතර එම පත්කිරීම් සිදුකිරීමේ බලධාරියා වශයෙන් ජනාධිපතිවරයාව නම් කර තිබේ.\nකෙසේවෙතත් 19වැනි සංශෝධනයෙන් ජනපති ධුර කාලය උපරිම වසර පහක් ලෙස සහ උපරිම වාර ගණන දෙකක් ලෙස පනවා තිබූ සීමාවත්, කැබිනට් අමාත්\u200dයධුර ගණන උපරිමය 30ක් සහ නියෝජ්\u200dය අමාත්\u200dය ධුර ගණන උපරිමය 40ක් වශයෙන් පනවා තිබූ සීමාවත් නොවෙනස්ව තැබෙනු ඇත.\nමීට අමතරව සම්මත කරගැනීම සඳහා ජනමත විචාරණයක් අවශ්\u200dය වන කිසිදු යෝජනාවක් 20වැනි සංශෝධනයට ඇතුළත් කර නොමැත.', 'සේවක අර්ථසාධක අරමුදල් ප්\u200dරතිලාභ අයදුම්පත් භාර ගැනීම ළඟම පිහිටි කම්කරු කාර්යාලය මගින් පමණක් සිදු කිරීමට තීරණය කර තිබේ.\nකම්කරු කොමසාරිස් ජනරාල් නීතිඥ බී. කේ. ප්\u200dරභාත් චන්ද්\u200dරකීර්ති මහතා විසින් නිවේදනයක් නිකුත් කරමින් මේ බව සඳහන් කළේය.\nදැනට පවතින කොවිඩ් වසංගත තත්ත්වය හේතුවෙන් සෞඛ්\u200dයාරක්ෂිත සේවාවක් සැපයීම සඳහා එම තීරණය ගත් බව කම්කරු කොමසාරිස් ජනරාල්වරයා පැවසීය.\nඒ අනුව,කොළඹ දිස්ත්\u200dරික්කය තුළ පදිංචි සාමාජිකයින් ප්\u200dරතිලාභ අයදුම්පත් භාරදීම සඳහා පහත සඳහන් දුරකථන අංක අමතා දිනයක් හා වේලාවක් වෙන්කර ගන්නා ලෙස කම්කරු කොමසාරිස් ජනරාල්වරයා දැනුම් දෙයි.\nසාමාන්\u200dය ප්\u200dරතිලාභ - 0112368904, 0112368911, 0112368490\n30% පුර්ව ප්\u200dරතිලාභ - 0112368252, 0112501249\nමේ අතර ආසන්නම කම්කරු කාර්යාලයේ දුරකථන අංකය ලබාගැනීම සඳහා www.labourdept.gov.lk වෙබ් අඩවිය වෙත පිවිසෙන්නැයි කම්කරු කොමසාරිස් ජනරාල් නීතිඥ බී. කේ. ප්\u200dරභාත් චන්ද්\u200dරකීර්ති මහතා වැඩිදුරටත් පැවසීය. ', 'අද (23) දින මේ දක්වා කොවිඩ් ආසාදිතයින් 609 දෙනෙකු හඳුනාගත් බව යුද හමුදාපති ලුතිනන් ජෙනරාල් ශවේන්ද්\u200dර සිල්වා මහතා පවසයි.\nනව ආසාදිතයින් හමුවී ඇති ස්ථාන වන්නේ,\nපෑලියගොඩ මස්ස්\u200dය වෙළෙඳ සංකීර්ණය -  496 යි.\nනිරෝධායන මධ්\u200dයස්ථාන - 48 යි.\nබේරුවල ධීවර වරාය - 20 යි.\nගාල්ල ධීවර වරාය - 5යි.\nආසාදිතයින්ගේ ආශ්\u200dරිතයින්  - 40යි.\nඒ අනුව, මිනුවන්ගොඩ කොවිඩ් -19 පොකුරෙන් අද (23) දිනයේ මේ දක්වා වාර්තා වී ඇති සමස්ථ කොවිඩ් ආසාදිතයින් සංඛ්\u200dයාව 3426 දක්වා ඉහළ ගොස් තිබේ.    \nඒ සමගින් මෙරටින් වාර්තා වූ සමස්ථ ආසාදිතයින් ගණන 6896 දක්වා වැඩි විය.  \nඉන් 3238 දෙනෙකු තවමත් ප්\u200dරතිකාර ලබන අතර 3644 දෙනෙකු සුවය ලබා රෝහල්වලින් පිටව ගොස් තිබේ.', '20වන ආණ්ඩුක්\u200dරම ව්\u200dයවස්ථා සංශෝධනයට පක්ෂව ඡන්දය ලබාදුන් සමගි ජනබලවේගයේ මන්ත්\u200dරීවරුන්ට දැඩි ක්\u200dරියාමාර්ග ගතයුතු බවට වන යෝජනාවක් එම පක්ෂයේ මන්ත්\u200dරී කණ්ඩායම විසින් පක්ෂයේ මහලේකම්වරයා වෙත ඉදිරිපත්කර තිබේ.\nමන්ත්\u200dරීවරුන් 28 දෙනෙකුගේ අත්සන්වලින් යුතුව අදාළ ලිපිය පක්ෂ මහලේකම්, පාර්ලිමේන්තු මන්ත්\u200dරී රංජිත් මද්දුමබණ්ඩාර මහතා වෙත යොමුකර තිබේ.\n20වන සංශෝධනයට විරුද්ධව කටයුතු කිරීමටගත් තීරණයට එරෙහිව කටයුතු කළ සියලු පාර්ශ්වයන්ට සිය විරෝධය පළකරන බව ඔවුන් එම ලිපියමගින් පෙන්වා දී ඇත.\nඑමෙන්ම සමගි ජනබලවේගයේ හවුල්කාර පක්ෂ දෙකක සාමාජිකයින් වන රිෂාඩ් බදියුදීන් සහ රවුෆ් හකීම් යන මන්ත්\u200dරීවරුන්ගත් තීන්දුවට ස්තූතිවන්ත වනඅතර ඊට සිය ගෞරවය පුදකරන බව ද සමගි ජන බලවේගයේ මන්ත්\u200dරීවරුන් ප්\u200dරකාශ කර තිබේ.\nඑහෙත් සාමූහික තීන්දුවට එරෙහිව යමින් කටයුතුකළ එම පක්ෂ දෙකෙහි මන්ත්\u200dරීවරුන්ට එරෙහිව එම පක්ෂ ද නිසි ක්\u200dරියාමාර්ග ගතයුතු බව සමගි ජනබලවේගයේ මන්ත්\u200dරී කණ්ඩායම වැඩිදුරටත් පෙන්වා දී තිබේ.\n ', 'පවතින කොවිඩ් -19 වසංගත තත්ත්වය හේතුවෙන් මහජනතාව ඒකරාශීවීම වැළැක්වීම සඳහා පුද්ගලයින් ලියාපදිංචි කිරීමේ දෙපාර්තමේන්තුවේ ප්\u200dරධාන කාර්යාල සහ සියලු පළාත් කාර්යාල නැවත දැනුම් දෙනතුරු මහජනතාවට විවෘත නොකිරීමට තීරණය කර තිබේ.\nඑම දෙපර්තමේන්තුව දැනුම් දෙන්නේ, ජාතික හඳුනුම්පත් නිකුත් කිරීමේ කටයුතු දිවයින පුරා ප්\u200dරාදේශීය ලේකම් කාර්යාලවල පිහිටි පුද්ගලයින් ලියාපදිංචි කිරීමේ දෙපාර්තමේන්තුවේ ප්\u200dරාදේශීය කාර්යාල හරහා ක්\u200dරියාත්මක බවය.\nපුද්ගලයින් ලියාපදිංචි කිරීමේ දෙපාර්තමේන්තුවෙන් සැපයෙන අනෙකුත් සේවාවන් පිළිබඳ තොරතුරු විමසීම සඳහා විශේෂ දුරකථන අංක කිහිපයක් ද හඳුන්වා දී තිබේ.\nඑම අංක පහතින්,\n0115 226126\n0115 226115\n0115 226100\n0115 226150', 'කොළඹ සිට මාතලේ වසා දමා ඇති තේ කර්මාන්ත ශාලාවක් වෙත රැගෙන එන ලද කසළ තේ කිලෝ 6000ක් සමග සැකකරුවන් දෙදෙනෙකු අද (23) අත්අඩංගුවට ගෙන තිබේ.\nමේ අතර එම කසළ තේ තොගය ප්\u200dරවාහනය කරන ලද ලොරි රථ දෙකක් ද අත්අඩංගුවට ගත් බව මාතලේ පොලිස් කොට්ඨාස අපරාධ විමර්ශන ඒකකය පවසයි.\nඑම කසළ තේ තොගය හොඳ තේ කොළ සමග කවලම් කර විදේශයන් වෙත අපනයන කිරීමේ අරමුණින් රැගෙන එන අවස්ථාවේදී මාතලේ අලුවිහාරේ, බිරිදෙවෙල ප්\u200dරදේශයේ දී අත්අඩංගුවට ගෙන ඇති බව “අද දෙරණ“ වාර්තාකරු පැවසීය.\nඅත්අඩංගවට ගත් එම සැකකරුවන් මීට පෙර අවස්ථා කිහිපයකදී ද මෙලෙස කසළ තේ ප්\u200dරවාහනය කිරීම සම්බන්ධව අත්අඩංගුවට පත්ව ඇති බව පොලීසිය පැවසීය.\nසැකකරුවන් සමග අදාළ නඩු භාණ්ඩ මාතලේ අධිකරණයට ඉදිරිපත් කිරිමට නියමිතය.', 'රට තුළ මේ වනවිට පවතින කොවිඩ් -19 වෛරස ව්\u200dයාප්තිය සෞඛ්\u200dය අංශවලට පාලනය කරගත නොහැකි මට්ටමක නොවන නමුත් වත්මන් තත්ත්වයේදී සමාජය වඩාත් අවධානයෙන් ක්\u200dරියාකළ යුතු බව සෞඛ්\u200dය අංශ අනතුරු ඇඟවීමක් සිදුකරති.\nසෞඛ්\u200dය ප්\u200dරවර්ධන කාර්යාංශ පරිශ්\u200dරයේ අද (23) පස්වරුවේ කැඳවා තිබූ මාධ්\u200dය හමුවකට එක්වෙමින් සෞඛ්\u200dය සේවා නියෝජ්\u200dය අධ්\u200dයක්ෂ ජනරාල් විශේෂඥ වෛද්\u200dය හේමන්ත හේරත් මහතා මේ බව සඳහන් කළේය.\nසෞඛ්\u200dය සේවා නියෝජ්\u200dය අධ්\u200dයක්ෂ ජනරාල් විශේෂඥ වෛද්\u200dය හේමන්ත හේරත් මහතා එහිදී වැඩිදුරටත් පවසා සිටියේ, "එක්කෙනෙක් දෙන්නෙක් හොඳටෝම ඇති මේක උඩුයටිකුරු කරලා අයහපත් තත්ත්වයකට හරවන්න," යනුවෙනි.  \nඅදාළ මාධ්\u200dය හමුව සඳහා එක්වසිටි, පාරිසරික සහ වෘත්තිය සෞඛ්\u200dය අංශයේ විශේෂඥ වෛද්\u200dය ඉනෝකා සුරවීර මහත්මිය සඳහන් කළේ "සෑම කර්මාන්ත ශාලාවක් සඳහාම කොවිඩ් වැළැක්වීම, සේවක සෞඛ්\u200dය ආරක්ෂාකර ගැනීම සඳහා නිලධාරියෙකු වෙනම පත්කරන ලෙස කර්මාන්ත කළමනාකාරීත්වයට පාරිසරික සහ වෘත්තිය සෞඛ්\u200dය අංශය නිර්දේශ කරලා තියෙනවා. අදාළ නිලධාරියාගේ නම, දුරකථන අංක ඇතුළු අනෙකුත් විස්තර කර්මාන්ත ශාලාව පිහිටා ඇති ප්\u200dරදේශය භාර මහජන සෞඛ්\u200dය පරීක්ෂක මහතා හරහා අදාළ සෞඛ්\u200dය වෛද්\u200dය නිලධාරීවරයාට ලබා දෙන්න කියලා ඉල්ලීමක් කරනවා. යම් රෝග ලක්ෂණ පෙන්නුම්කරන සේවක සේවිකාවක් සිටි නම් ඔවුන්ගේ විස්තර ලේඛනගත කරලා දෛනිකව අදාළ සෞඛ්\u200dය වෛද්\u200dය නිලධාරීවරයා වෙත යැවිය යුතුයි," යනුවෙනි.', 'වෙඩිවැදී මියගිය "සමරසිංහ ආරච්චිගේ මධුෂ් ලක්ෂිත" හෙවත් මාකඳුරේ මධුෂ්ගේ මරණය සම්බන්ධයෙන් මානව හිමිකම් කොමිෂන් සභාවට පැමිණිල්ලක් ඉදිරිපත් වී තිබේ.\nසිරකරු අයිතිවාසිකම් සුරැකීමේ කමිටුව විසින් අදාළ පැමිණිල්ල ඉදිරිපත් කර තිබෙන අතර එහි ලේකම් සුදේශ් නන්දිමාල් සිල්වා කියා සිටියේ මේ සම්බන්ධව අධිකරණ ක්\u200dරියාමාර්ගයක් ද ගැනීමට බලාපොරොත්තුවන බවය.\nඉදිරියේදී මෙම සිද්ධිය පිළිබඳව ඡාත්\u200dයන්තර සංවිධාන පවා දැනුවත් කිරීමට සූදානම් බවද ඔහු සඳහන් කළේය.\nසිරකරු අයිතිවාසිකම් සුරැකීමේ කමිටුව ලේකම් සුදේශ් නන්දිමාල් සිල්වා වැඩිදුරටත් සඳහන් කළේ,  පොලිස් අත්අඩංගුවේ සිටි මාකඳුරේ මධුෂ් ගේ මරණයට පොලීසිය සම්බන්ධ නොමැතිනම් ඊට සම්බන්ධ පාතාල කල්ලිවලට එරෙහිව නීතිමය ක්\u200dරියාමාර්ග ගත යුතු බවය.\nපොලිස් අත්අඩංගුවේ සිටින සිරකරුවන්ට නිසි ආරක්ෂාවක් නොදීම සම්බන්ධව පොලිස් නිලධාරීන්ටද නීතිමය ක්\u200dරියාමාර්ග ගත යුතුව ඇති බව ඔහු පැවසීය.\nඑහිදී "මේ වෙනකොට ඒ පොලිස් නිලධාරීන් අඩුම තරමින් වැඩ තහනමකට හරි ලක්වෙන්න ඕනේ. නමුත් ඒ කිසිම දෙයක් වෙලා නෑ. මධුෂ්ලා කියන අය උපතින්ම වැරදිකාරයෝ නෙමෙයි. මේ සමාජ ක්\u200dරමයත් එක්ක තමයි ඒ අය වැරදිකාරයෝ බවට පත් වෙන්නෙ. වෙඩි උණ්ඩයෙන් මේවට පිළිතුරු දෙනවා වෙනුවට නිසි පුනුරුත්ථාපන වැඩපිළිවෙලක් ක්\u200dරියාත්මක කළ යුතුයි," යනුවෙන් ද සිරකරු අයිතිවාසිකම් සුරැකීමේ කමිටුව ලේකම් සුදේශ් නන්දිමාල් සිල්වා පැවසීය.\n ', 'මාතර හෙට්ටිවීදිය ප්\u200dරදේශයේ මාළු වෙළෙඳසැළක හිමිකරුවෙකු කොවිඩ් නයින්ටීන් ආසාදිතයෙකු ලෙස හඳුනාගෙන තිබේ.\nවැලිගම මහජන සෞඛ්\u200dය පරීක්ෂක එච්.එම් මාලක නුවන් මහතා සඳහන් ක\u200dළේ, අදාළ ව්\u200dයාපාරිකයා පසුගිය 16 වනදා පෑලියගොඩ මත්ස්\u200dය වෙළෙඳපොළට පැමිණ ඇති බවය.\nඅනතුරුව පසුගිය 21 වනදා ඔහුට කළ පී.සී.ආර් පරීක්ෂණයකින්  ඔහු ආසාදිතයෙකු බවට හඳුනාගෙන තිබේ.\nඔහු සමග පෑලියගොඩ මත්ස්\u200dය වෙළෙඳසැළට පැමිණි තවත් පුද්ගලයින් දෙදෙනෙකු පී.සී.ආර් පරීක්ෂණ සඳහා යොමු කළ බව වැලිගම මහජන සෞඛ්\u200dය පරීක්ෂකවරයා සඳහන් කළේය.\nඑමෙන්ම ඔහුගේ පවුලේ සාමාජිකයින් 6 දෙනෙකු නිවෙස් නිරෝධායනයට යොමුකර තිබේ.\nවැලිගම මහජන සෞඛ්\u200dය පරීක්ෂක එච්.එම් මාලක නුවන් මහතා සඳහන් ක\u200dළේ, තම බලප්\u200dරදේශයෙන් පෑලියගොඩ මත්ස්\u200dය වෙළෙඳපොළ වෙත පැමිණී තවත් ව්\u200dයාපාරිකයින් 10දෙනෙක් හඳුනාගෙන ඇති අතර ඔවුන්ගේ පවුල්වල සියලුදෙනා නිරෝධායනයට යොමුකර ඇති බවය.\nමේ අතර, රත්නපුර පොදු වෙළෙඳ සංකීර්ණයේ මාළු වෙළෙඳසැළේ හිමිකරුට කොරෝනා වෛරසය ආසාදනය වී ඇතැයි තහවුරු වී තිබේ.\nහිමිකරු පෑලියගොඩ මත්ස්\u200dය වෙළෙඳසැළ වෙත පැමිණ තිබූ අතර අනතුරුව සිදුකළ පීසීආර් පරීක්ෂණයේ දී ඔහුට වෛරසය ආසාදිත බව තහවුරු විය.\nමේ හේතුවෙන් රත්නපුර මුවගම ප්\u200dරදේශයේ නිවාස 100 ක පමණ පුද්ගලයින් ස්වයං නිරෝධායනයට යොමු කිරීමට සෞඛ්\u200dය අංශ පියවර ගනු ලැබීය.', '1987 වසරේ ජුනි මාසයේදී අරන්තලාවේදී බෞද්ධ භික්ෂූන් වහන්සේලා පිරිසකට එල්ල වූ එල්ටීටීඊ ප්\u200dරහාරයට ගොදුරු වූ වින්දිතයින්ගෙන් ප්\u200dරකාශ සටහන් කිරීමෙන් අනතුරුව අපරාධ පරීක්ෂණයක් ආරම්භ කිරීමට කටයුතු කරන ලෙස නීතිපතිවරයා විසින් වැඩබලන පොලිස්පතිවරයාට උපදෙස් දී තිබේ.\nඑම පරීක්ෂණ ආරම්භ කර සති දෙකක් ඇතුළත ප්\u200dරගතිය නීතිපති දෙපාර්තමේන්තුවට වාර්තා කරන ලෙසද දන්වා තිබේ.\n ', 'ඊයේ (22) දිනයේ හඳුනාගත් නව කොරෝනා වෛරස ආසාදිතයින්ගෙන් 147 දෙනෙකුම කොළඹ දිස්ත්\u200dරික්කයේ පදිංචිකරුවන් බව කොවිඩ් නයින්ටීන් පැතිරිම වැළැක්විමේ ජාතික ක්\u200dරියාන්විත මධ්\u200dයස්ථානය පවසයි.\nඊයේ දිනයේ නව ආසාදිතයින් 309 දෙනෙකු හඳුනා ගැණුනු අතර ඉන් 188 දෙනෙකු පෑලියගොඩ මධ්\u200dයම මත්ස්\u200dය වෙළෙඳසැළ ආශ්\u200dරයෙන් වාර්තා වී තිබේ.\nපෑලියගොඩ මධ්\u200dයම මත්ස්\u200dය වෙළෙඳසැළ ආශ්\u200dරයෙන් කොළඹ දිස්ත්\u200dරික්කයෙන් වාර්තා වු පිරිස,\nකොළඹ - 79\nකඩුවෙල - 06\nදෙමටගොඩ - 15\nමොරටුව - 03\nකොටහේන - 04\nවැල්ලම්පිටිය -09 දෙනෙක් වාර්තා වේ.\nමීට අමතරව ඊයේ දිනට පමණක් කොළඹ දිස්ත්\u200dරික්කයෙන් වාර්තා වී ඇති ආසාදිතයින්,\nකොළඹ - 14\nකොටහේන -07\nමුල්ලේරියාව -04\nග්\u200dරෑන්ඩ්පාස් -04\nබ්ලුමෙන්ඩල් -01\nදෙහිවල -01\nගම්පහ දිස්ත්\u200dරික්කයෙන් වාර්තා වු ආසාදිතයින්,\nගම්පහ -08\nවත්තල -02\nරාගම -01\nමිනුවන්ගොඩ -14\nදිවුලපිටිය -05\nකටුනායක -10\nගාල්ල දිස්ත්\u200dරික්කයේ අහුංගල්ලෙන් ආසාදිතයින් 8 සහ ඉඳුරුවෙන් එක් ආසාදිතයෙක්, මාතරින් එක් ආසාදිතයෙක්, කුලියාපිටියෙන් ආසාදිතයින් 14ක් හා අනුරාධපුරයෙන් දෙදෙනෙක් වාර්තා වී ඇතැයි ද එම මධ්\u200dයස්ථානය පවසයි.', 'පාස්කු ඉරුදින එල්ල වූ ත්\u200dරස්ත ප්\u200dරහාරයට සම්බන්ධ පුද්ගලයින් විසින් පවත්වාගෙන ගොස් තිබූ නුවරඑළිය පුහුණු කඳවුරකට පුද්ගලයින් ප්\u200dරවාහනය කිරීමට යොදාගත් ඩොල්ෆින් වර්ගයේ වෑන් රථයක් පොලීසිය විසින් ඊයේ (22) සොයාගෙන තිබේ.\n\nපාස්කු ප්\u200dරහාරය සම්බන්ධයෙන් විමර්ශනවලදී අත්අඩංගුවට පත්ව රක්ෂිත බන්ධනාගාරගත කර සිටින මුහම්මදු හනිෆා මුහම්මදු අක්\u200dරම් විසින් නුවරඑළිය පුහුණු කඳවුරට පුද්ගලයින් ප්\u200dරවාහනය  කළ වෑන් රථයක් බවට එය හඳුනාගෙන ඇත.\n\nඅක්කරේපත්තුව පොලිස් වසමේ අඩ්ඩාලච්චේන ප්\u200dරදේශයේ  පුද්ගලයෙකුට පසුගිය මාසයේ එම වෑන් රථය අලෙවිකර තිබියදී මඩකලපුව දිස්ත්\u200dරික් අපරාධ විමර්ශන කොට්ඨාසයේ පොලිස් නිලධාරීන් විසින් ඊයේ (22)  එම රථය සොයාගෙන කාත්තන්කුඩි පොලීසියට භාරදී තිබුණි.\n\nමෙම වෑන් රථය නුවර ප්\u200dරදේශයේ වාහන අලෙවිකිරීමේ ස්ථානයක මාස තුනක කාලයක් තබා තිබුණ ද එය විකුණා දැමීමට නොහැකි වූ නිසා සැප්තැම්බර් මස  සමන්තුරේ ප්\u200dරදේශයේ වාහන අලෙවිකිරීමේ ස්ථානයක් වෙත ගෙනවිත් දමා ඇති බවට අනාවරණය වී තිබේ.\n\nඑහි තිබියදී සැප්තැම්බර් මස 04වන දා අදාළ රථය වර්තමාන හිමිකරු විසින් මිලදී ගෙන ඇති බව හෙළිවුණි.\n\nමේ අතර පාස්කු ඉරුදින බෝම්බ ප්\u200dරහාරය සිද්ධියට සම්බන්ධ සැකපිට පසුගිය අප්\u200dරේල් 25වන දින කාත්තන්කුඩි හීදී අත්අඩංගුවට පත් මුහම්මදු හනිෆා මුහම්මදු අක්\u200dරම් නමින් මිලදී ගෙන භාවිතා කරන ලද තවත් කුඩා ප්\u200dරමාණයේ මෝටර් රථයක් ද රිස්වි නගරයේ  සඟවා තිබියදී පොලීසිය විසින් සොයාගෙන තිබුණි.\n\nඒ, පසුගිය 16වන දින මඩකලපුව දිස්ත්\u200dරික්කයේ අපරාධ විමර්ශන කොට්ඨාසයට ලැබුණු තොරතුරක් අනුව ය.\n ', 'කොවිඩ් -19 වෛරසය වැළඳී රෝහල්ගතව ප්\u200dරතිකාර ලැබූ 83 දෙනෙකු සම්පූර්ණ සුවය ලබා අද (23) රෝහල්වලින් පිටව ගොස් තිබේ.\nඒ අනුව කොවිඩ්  වෛරසයෙන් මෙරටදී සුවය ලැබූ සමස්ථ සංඛ්\u200dයාව 3644ක් දක්වා ඉහළ ගිය බව සෞඛ්\u200dය අමාත්\u200dයාංශය තහවුරු කරයි.  ', 'රඳවාගෙන සිටින තමන්ගේ ජීවිත ආරක්ෂාව තහවුරු කිරීමට පියවර ගන්නා ලෙස බන්ධනාගාර බලධාරීන් වෙත නියෝගයක් නිකුත් කරන ලෙස ඉල්ලා පාතාල කල්ලි නායකයකු බව කියන ජනිත් මධුශංක හෙවත් ‘පොඩි ලැසී‘ විසින් සිය නීතිඥවරිය මාර්ගයෙන් ගොනු කළ පෙත්සමක් විභාග කිරීම සඳහා අභියාචනාධිකරණය විසින් නොතීසි නිකුත් කර තිබේ.\nඅභියාචනාධිකරණයේ සභාපති විනිසුරු ඒ.එච්.එම්.ඩී නවාස් සහ සෝභිත රාජකරුණා යන මහත්වරුන්ගෙන් සමන්විත විනිසුරු මඩුල්ල විසින් එම නියෝගය කළේය.\nඒ අනුව පෙත්සම නැවත නොවැම්බර් මස 10 වනදා කැඳවීමට නියම කළ අභියාචනාධිකරණ විනිසුරු මඩුල්ල එහි වගඋත්තරකරුවන් ලෙස නම් කර සිටින බූස්ස බන්ධනාගාර අධිකාරීවරයා, බන්ධනාගාර කොමසාරිස් ජනරාල්වරයා, වැඩබලන පොලිස්පතිවරයා ඇතුළු පිරිසක් වෙත නොතීසි නිකුත් කරන ලෙසද නියෝග කළේය.\n‘පොඩි ලැසී‘ තම නීතිඥවරිය මාර්ගයෙන් අධිකරණයට දැනුම් දී තිබෙන්නේ අපරාධ සිද්ධීන් කිහිපයක් සම්බන්ධයෙන් අත්අඩංගුවට ගෙන සිටින තමන්ව මේ වන විට බූස්ස බන්ධනාගාරයේ රඳවා තිබෙන බවය.\nබන්ධනාගාරය තුළදී තමන්ට දැඩි ජීවිත තර්ජන එල්ල ව ඇතැයි පෙන්වා දෙන පෙත්සම්කරු බන්ධනාගාරගතව සිටින පුද්ගලයෙකුගේ ජීවිත ආරක්ෂාව සහතික කිරීමට බන්ධනාගාර බලධාරීන් බැඳී සිටින බව ද කියාසිටියේය.\nඒ අනුව බන්ධනාගාරගතව සිටින තමන්ගේ ජීවිත ආරක්ෂාව තහවුරු කිරීමට පියවර ගන්නා ලෙස බන්ධනාගාර බලධාරීන් වෙත නියෝගයක් කරන ලෙස ඔහු මෙම පෙත්සමෙන් ඉල්ලා සිටියි.', 'කොස්ගම, සාලාව රෝහලෙන් පැනගිය කොවිඩ් ආසාදිත බවට සැකකෙරෙන පුද්ගලයා බොරැල්ල ප්\u200dරදේශයේ මහල් නිවාස සංකීර්ණයක සිටිය දී සොයා ගෙන තිබේ.\nඅද උදෑසන එම පුද්ගලයා රෝහලේ පැන ගොස් තිබු අතර, ඔහු 26 හැවිරිදි සේදවත්ත වැල්ලම්පිටිය ප්\u200dරදේශයේ පදිංචිකරුවෙකි.\nඔහු සොයා සිදුකළ විශේෂ මෙහෙයුමකින් අනතුරුව, බොරැල්ල ප්\u200dරදේශයේ සහස්පුර නිවාස සංකීර්ණයේ, 13 වන තට්ටුවේ නිවසක සිටිය දී සොයාගත් බව පොලිස් මාධ්\u200dය ප්\u200dරකාශක නියෝජ්\u200dය පොලිස්පති අජිත් රෝහණ මහතා පැවසීය.\nමේ වන විට අදාළ ස්ථානයට පොලීසිය හා සෞඛ්\u200dය බලධාරීන් ගොස් ඇති අතර, ඔහු නැවත රෝහලගත කිරීමට කටයුතු කර ඇතැයි ද ඒ මහතා කියා සිටියේය.\n“විශේෂයෙන්ම මොහු නිරෝධායන හා රෝග වැළැක්වීමේ ආඥා පනත මෙන්ම ඊට අදාළ රෙගුලාසි යටතේ වරදක් කර තිබෙනවා. එනම් යම් පුද්ගලයෙකුට යම් ස්ථානයක රැඳී සිටීමට ප්\u200dරතිකාර කිරීමට නියෝග කර තිබිය දී එයින් පළායෑම ඒ අනුව ප්\u200dරතිකාර හා නිරෝධායන ක්\u200dරියාවලිය අවසන් වීමෙන් පසුව ඔහුට විරුද්ධව නිරෝධායන හා රෝග වැළැක්වීමේ ආඥා පනත යටතේ, නඩු පැවරීමට බලාපොරොත්තු වෙනවා. මේ පැනයෑම සම්බන්ධයෙන් කොස්ගම, ග්\u200dරෑන්ඩ්පාස් සහ බොරැල්ල පොලිස් ස්ථාන මඟින් මේවන විට පරීක්ෂණයක් ආරම්භ කර තියෙනවා. කෙසේ වෙතත් ඔහුට විරුද්ධව නීතිය ක්\u200dරියාත්මක කරන්නේ රෝගය ආසාදනය වී ඇත්නම් එයින් සම්පූර්ණයෙන් ප්\u200dරතිකාර ලැබීමෙන් පසුව සහ නිරෝධායන ක්\u200dරියාවලිය අවසන් වීමෙන් පසුවයි.“', 'බේරුවල ධීවර වරායේ වෙළෙඳුන් 20 දෙනෙකුට කොවිඩ් 19 වෛරසය ආසාදනය වී ඇතැයි තහවුරු වී තිබේ.\u200d\nමෙම ආසාදිතයින් හඳුනාගෙන තිබුණේ අහඹු ලෙස සිදුකළ පීසීආර් පරීක්ෂණ මගිනි.\nපෑලියගොඩ මධ්\u200dයම මත්ස්\u200dය වෙළෙඳ සංකීර්ණය ආශ්\u200dරිත ආසාදිතයින් සංඛ්\u200dයාවද තවදුරටත් ඉහළ යමින් පවතින අතර ඒ සමග දිවයිනේ ප්\u200dරදේශ කිහිපයක මාළු වෙළෙඳසැළ් වසා දමා තිබේ.\nබේරුවල ධීවර වරායෙන් අහඹු ලෙස තෝරාගත් ධීවරයින් 100 දෙනෙකුගේ පීසීආර් පරීක්ෂණ ඊයේ (22) සිදුකර තිබුණි.\nඒ අතරින් 20 දෙනෙකුට කොවිඩ් 19 වෛරසය ආසාදනය වී ඇතැයි තහවුරු වී තිබේ.\nමොවුන් සියලු දෙනාම බේරුවල ධීවර වරායේ දිගු කාලීන වෙළෙඳුන් වන අතර\nබේරුවල, මග්ගොන, මුංහේන, නල්ලහේන, මොරගොල්ල හා මරදාන යන ප්\u200dරදේශවල පදිංචිකරුවන්ය.\nමේ පිළිබඳ අදහස් දක්වමින් කළුතර ජාතික සෞඛ්\u200dය විද්\u200dයායතනයේ දිස්ත්\u200dරික් පරිපාලන මහජන සෞඛ්\u200dය පරීක්ෂක ආර්.ජී.සිංහබාහු මහතා මෙසේ පැවසී.\n“ඊයේ හවස අපිට වාර්තා වෙනවා පෙරේදා අලුත්ගම බස්නැවතුම් පොළේ සාම්පල් 74ක් කරනවා. එහිදී අලුත්ගම ප්\u200dරධාන මාළු ව්\u200dයාපාරිකයෙක් ඊයෙ රාත්\u200dරියේ පොසිටිව් වෙනවා. ඒ අනුව තමයි ජයවර්ධනපුර ලැබ් එකෙන් කියන්නේ විශාල ප්\u200dරමාණයක් මේ බේරුවල වරායේ ඊයේ දින අපි උදේ කරපු සාම්පල 100න් පොසිටිව් වෙලා තියෙනවා කියලා. ඒ කියන්නේ සියයට 20ක ප්\u200dරමාණයක්. “\nකළුතර ජාතික සෞඛ්\u200dය විද්\u200dයායතනයේ වෛද්\u200dය තුෂාර වාස්ගුණවර්ධන මහතා කියා සිටියේ, මේ තත්ත්වය සමග වැඩිපුර රෝගීන් එම ප්\u200dරදේශවලින් වාර්තා විය හැකි බවය. \nමෙම තත්ත්වයත් සමග බේරුවල ධීවර වරාය අද (23) තාවකාලිකව වසා දැමීමට පියවර ගැණුනි.\nඑහි ධීවරයින් සහ ඔවුන්ගේ ආශ්\u200dරිතයින් 700 දෙනෙකුගේ පීසීආර් පරීක්ෂණ අද සිදුකිරීමට නියමිතය.\nඒ අතර බේරුවල ප්\u200dරාදේශීය සභා ගොඩනැගිල්ල සහ අලුත්ගම මාළු වෙළෙඳ සංකීර්ණයත් වසා දැමීමට සෞඛ්\u200dය අංශ පියවර ගත්තේය.', 'අද (23) අලුයම කොස්ගම, සාලාව රෝහලේ ප්\u200dරතිකාර ලබමින් සිටි කොවිඩ් රෝගියෙකු එම රෝහලෙන් පැනගොස් තිබේ.\nඔහු පෑලියගොඩ මත්ස්\u200dය වෙළෙඳ සංකීර්ණය ආශ්\u200dරයෙන් හඳුනාගත් ආසාදිතයෙකු බව රෝහල් අධ්\u200dයක්ෂ වෛද්\u200dය මනුජි රණතුංග මහත්මිය පැවසුවාය.\nමෙම පුද්ගලයා පිළිබඳ තොරතුරක් දන්නේ නම් ළඟම ඇති පොලිස් ස්ථානයට හෝ 119 පොලිස් හදිසි ඇමතුම් අංකයට දැනුම්දෙන ලෙස නියෝජ්\u200dය පොලිස්පති අජිත් රෝහණ මහතා පැවසීය.\nඔහු සේදවත්ත වැල්ලම්පිටිය ප්\u200dරදේශයේ පදිංචිකරුවෙක් බව කොවිඩ් 19 පැතිරීම වැළැක්වීමේ ජාතික ක්\u200dරියාන්විත මධ්\u200dයස්ථානය පවසයි.\nකෙසේ වෙතත් එම ආසාදිතයා සොයා මේ වන විට වැල්ලම්පිටිය ප්\u200dරදේශයේ සෝදිසි මෙහෙයුමක් ද ආරම්භ කර ඇති බව පොලිස් මාධ්\u200dය ප්\u200dරකාශක නියෝජ්\u200dය පොලිස්පති අජිත් රෝහණ මහතා කියා සිටියේය.', 'මෙරට කොවිඩ් -19 රෝගීන් හඳුනාගැනීම සඳහා චීන රජය විසින් PCR පරීක්ෂණ කට්ටල 25,000ක් ශ්\u200dරී ලංකාවට ප්\u200dරදානය කර තිබේ.\n\nකොළඹ පිහිටි චීන තානාපති කාර්යාලය නිවේදනයක් නිකුත් කරමින් ඒ බව පැවසීය.', '\u200dකොස්ගම, සාලාව රෝහලේ ප්\u200dරතිකාර ලබමින් සිටි කොවිඩ් රෝගියෙකු එම රෝහලෙන් පළාගොස් තිබේ.\nඅද (23) අලුයම කාලයේ දී එම ආසාදිතයා රෝහලින් පළාගොස් ඇති අතර,  ඔහු සේදවත්ත වැල්ලම්පිටිය ප්\u200dරදේශයේ පදිංචිකරුවෙක් බව කොවිඩ් 19 පැතිරීම වැළැක්වීමේ ජාතික ක්\u200dරියාන්විත මධ්\u200dයස්ථානය පවසයි.\nකෙසේ වෙතත් එම ආසාදිතයා සොයා මේ වන විට වැල්ලම්පිටිය ප්\u200dරදේශයේ සෝදිසි මෙහෙයුමක් ද ආරම්භ කර ඇති බව පොලිස් මාධ්\u200dය ප්\u200dරකාශක නියෝජ්\u200dය පොලිස්පති අජිත් රෝහණ මහතා කියා සිටියේය.', 'නිරෝධායන ඇඳිරි නීතිය පනවා ඇති ප්\u200dරදේශයන් හි ඔසුසැල් වෙතින් මාර්ගගත ක්\u200dරමයට (online) ඖෂධ ගෙන්වා ගැනීමේ පහසුව නැවත ආරම්භ කර තිබේ.\nනිවේදනයක් නිකුත් කරමින් රජයේ ප්\u200dරවෘත්ති අධ්\u200dයක්ෂ ජනරාල් නාලක කලුවැව මහතා මේ බව සඳහන් කර ඇත.\nඒ අනුව එම ක්\u200dරියාවලිය නැවත ආරම්භ කිරීමට ඔසුසැල් වෙත උපදෙස් ලබා ඇති බව වැඩබලන සෞඛ්\u200dය සේවා අධ්\u200dයක්ෂ ජනරාල් විශේෂඥ වෛද්\u200dය එස්.ශ්\u200dරීධරන් මහතා දන්වා සිටී.', 'සිල් රෙදි නඩුව සම්බන්ධයෙන් වරදකරු වී වසර තුනක සිර දඬුවම් නියම වී දැනට ඇප මත මුදාහැර සිටින හිටපු ජනාධිපති ලේකම් ලලිත් වීරතුංග සහ විදුලි සන්දේශ නියාමන කොමිසමේ හිටපු අධ්\u200dයක්ෂ ජනරාල් අනුෂ පැල්පිට යන මහත්වරු එම දඬුවමින් තමන්ව නිදහස් කරන ලෙස ඉල්ලා ගොනුකර තිබෙන අභියාචනා පිළිබඳ තීන්දුව නොවැම්බර් මස 13 වනදා ප්\u200dරකාශයට පත්කරන බව අභියාචනාධිකරණය නියෝග කළේය.\n\nමෙම අභියාචනා පෙත්සම් අද (23) කුමුදුනි වික්\u200dරමසිංහ සහ දේවිකා අබේරත්න යන මහත්මීන් ගෙන් සමන්විත අභියාචනාධිකරණ විනිසුරු මඩුල්ල ඉදිරියේ කැදවනු ලැබීය.\n\nඑම අභියාචනාවලට අදාළ වාචික දේශන ඉදිරිපත්කිරීම ඉකුත්දා අවසන් කෙරුණු අතර ඊට අදාළ ලිඛිත දේශන තිබේ නම් ඒවා ලබන සඳුදා ගොනු කිරීමට පියවර ගන්නා ලෙස විනිසුරු මඩුල්ල දෙපාර්ශවයේ නීතිඥවරුන්ට නියෝග කළේය.\n\nඉන් අනතුරුව මෙම අභියාචනා පිළිබඳව තීන්දුව නොවැම්බර් මස 13 වනදා ප්\u200dරකාශයට පත් කළ බව ද විනිසුරු මඩුල්ල නිවේදනය කළා.\n\n2015 වසරේ ජනාධිපතිවරණය පැවති සමයේ විදුලි සන්දේශ නියාමන කොමිසමට අයත් රුපියල් මිලියන 600 කට ආසන්න මුදලක් වැය කර දිවයින පුරා පිහිටි විහාරස්ථානවලට සිල් රෙදි බෙදාහැරීම තුළින් රජයේ මුදල් සාවද්\u200dය ලෙස පරිහරණය කළේයැයි චෝදනාකරමින් ලලිත් වීරතුංග සහ අනුෂ පැල්පිට යන මහත්වරුන්ට එරෙහිව නීතිපතිවරයා විසින් ඉකුත් යහපාලන රජය සමයේ මෙම නඩුව පවරා තිබුණි.\n\nඑම චෝදනාවලට වරදකරු කළ ලලිත් වීරතුංග සහ අනුෂ පැල්පිට යන මහත්වරුන්ට 2017 වසරේ සැප්තැම්බර් මස 07 වනදා  බරපතළ වැඩ සහිතව වසර තුනක සිර දඬුවම් හා දඩ මුදල් ද කොළඹ මහාධිකරණය මගින් නියම කරනු ලැබීය.\n\nතමන්ට දඬුවම් නියම කර ඇති ආකාරයෙන් නීතියට පටහැනි බවත් තමන්ව සියලු චෝදනාවලින් නිදොස් කොට නිදහස්කරන  ලෙස ඉල්ලමින් ලලිත් වීරතුංග සහ අනුෂ පැල්පිට යන මහත්වරු විසින් අභියාචනාධිකරණය හමුවේ මෙම නඩුව ගොනු කරන ලදි.', 'හෝමාගම ප්\u200dරාදේශිය සභාවට අයත් වෙළෙඳ සංකීර්ණයේ මාළු වෙළෙඳසැළෙහි හිමිකරු කොවිඩ් 19 ආසාදිතයෙක් ලෙස හඳුනාගෙන තිබේ.\nඑම පුද්ගලයා ආසාදිතයෙක් බවට අනාවරණය වීමත් සමග වෙළෙඳසැළ වසා දැමීමට කටයුතු කර ඇත.\nඑමෙන්ම එම හිමිකරුගේ පවුලේ අය සහ වෙළෙඳසැළේ සේවකයින් 17 දෙනෙකු ද මේ වන විට ස්වයං නිරෝධායනයට ලක්කර ඇතැයි හෝමාගම සෞඛ්\u200dය වෛද්\u200dය නිලධාරී කාර්යාලයේ පරිපාලන මහජන සෞඛ්\u200dය පරීක්ෂක ප්\u200dරියන්ත විජේසූරිය මහතා පැවසීය.\nවැඩිදුරටත් අදහස් දැක්වු ඒ මහතා,\n“ඒ අදාළ පුද්ගලයා මේ වන විට රෝහල්ගත කරලා තියෙනවා. ඒ වෙළෙඳසැළේ සේවකයින් 17ක් පමණ සේවය කරනවා. ඔවුන් සහ ඔවුන්ගේ පවුල්වල සියලුදෙනා මේ වන විට නිරෝධායනය කරමින් ඉන්නවා. ඊට අමතරව මේ පොදු වෙළෙඳපොළේ තව මස් කඩ, එළවළු කඩ, පොල්තෙල් කඩ හා බිත්තර වැනි කඩ කිහිපයක් තියෙනවා. ඒ කඩහිමියන් හා මෙම ආසාදිත පුද්ගලයා අතර නිතර ගනුදෙනු සිදුව තිබෙන නිසා, අපි තාවකාලිකව ප්\u200dරාදේශීය සභාව සමග එකතු වෙලා පොදු වෙළෙඳසැළේ ඉතිරි කඩ මේ වන විට වසා දමා තිබෙනවා. ඊට අමතරව පෑලියගොඩ මත්ස්\u200dය වෙළෙඳපොළත් සමග සම්බන්ධකම් තියෙන මාළු ව්\u200dයාපාරිකයින් විශාල ප්\u200dරමාණයක් මේ වන විට හඳුනාගෙන තියෙනවා. අපි ඔවුන්වත් පීසීආර් පරීක්ෂණ කරන තෙක් ඔවුන්ගේ පවුල්වල අය සමග නිරෝධායනය කරලා තියෙනවා. ඊට අමතරව ශාඛා තැපැල් කාර්යාලයක් මේ ස්ථානයේ පිහිටා තිබෙනවා මේ වෙළෙඳපොළේ එම තැපැල් කාර්යාලයත් තාවකාලිකව වසා දැමුණා.“ ', 'මාවරල පොලිස් වසමේ තිහගොඩ කොටපොල කුඩාපාන හන්දියේ දී සිදුවු රිය අනතුරකින් දැරියක් ජීවිතක්ෂයට පත්ව තිබේ.\nඊයේ (22) දහවල් 2.50ට පමණ එම අනතුර සිදුව ඇත්තේ මුලටියන දෙසට ධාවනය වු යතුරු පැදියක අතුරු මාර්ගයකින් ප්\u200dරධාන මාර්ගයට පැමිණි ටිපර් රථයක් ගැටී අනතුර සිදුව ඇත.\nඅනතුරින් තුවාල ලැබු යතුරු පැදිකරු සහ පසුපස ගමන් කළ දැරිය බරපතළ තත්ත්වයෙන් දෙයියන්දර රෝහලට ඇතුළත් කිරීමේ දී දැරිය ජීවිතක්ෂයට පත්ව තිබේ.\nඑසේ මියගොස් ඇත්තේ වයස අවුරුදු 13 ක් වු ගොමිල, මාවරල ලිපිනයේ පදිංචිකාරියකි.\nඅනතුර සම්බන්ධයෙන් ටිපර් රථ රියදුරු අත්අඩංගුවට ගෙන ඇත.\nමාවරල පොලීසිය වැඩිදුර විමර්ශන සිදුකරයි.', 'මිනුවන්ගොඩ කොවිඩ් නයින්ටීන් පොකුර ආශ්\u200dරිතව තවත් ආසාදිතයින් 300කට වැඩි පිරිසක් හඳුනාගෙන තිබේ.\nඒ ඊයේ (22) දිනයේ දී අවස්ථා දෙකක දී වාර්තා වූ ආසාදිතයින් 309 දෙනා ද සමගය.\nඒ අනුව ඊයේ දිනයේ අවසන් වරට ආසාදිතයින් 259 දෙනෙකු හඳුනා ගැණුනු අතර ඉන් 182 දෙනෙකු පෑලියගොඩ මත්ස්\u200dය වෙළෙඳසැල ආශ්\u200dරිතව සිදුකළ පීසීආර් පරීක්ෂණවලදී හඳුනාගත් ආසාදිතයින් බව යුද හමුදාපති ලුතිතන් ජෙනරාල් ශවේන්ද්\u200dර සිල්වා මහතා සඳහන් කළේය.\nමීට අමතරව කොවිඩ් නයින්ටීන් ආසාදිතයින්ගේ ආශ්\u200dරිතයින් 75 දෙනෙකු සහ නිරෝධායන මධ්\u200dයස්ථානවල සිටින දෙදෙනෙකු ආශ්\u200dරිතයින් ලෙස හඳුනාගෙන තිබේ.\nඒ අනුව දිවුලපිටිය ඇඟලුම් කර්මාන්ත ආශ්\u200dරිත කොවිඩ් පොකුරින් හඳුනාගෙන ඇති සමස්ථ ආසාදිතයින් ගණන 2,816ක් වේ.\nමේ අතර අද (23) උදෑසන “දෙරණ අරුණ “සමග එකතු වෙමින් යුද හමුදාපති ලුතිනන් ජෙනරාල් ශවේන්ද්\u200dර සිල්වා මහතා එම ආසාදිතයින් වාර්තා වු ප්\u200dරදේශ පිළිබඳ මෙසේ අවධාරණය කළේය.\n“ඊයේ දවසේ කොවිඩ් 19 ආසාදිතයින් 309 දෙනෙක් වාර්තා වුණා. ඒ වාර්තා වුණ අයගෙන් විශේෂයෙන්ම සැළකිල්ලට ගත යුතු වන්නේ පෑලියගොඩ මාළු වෙළෙඳ සංකීර්ණයෙන් 188 දෙනෙක් වාර්තා වීමයි. ඒ සමග නිරෝධායන මධ්\u200dයස්ථානවලින් 24 දෙනෙක්. කොළඹින් 31 දෙනෙක්. ගම්පහ මේ වන විටත් නිරෝධායන ඇඳිරි නීතිය පවත්වාගෙන යනු ලබන ප්\u200dරදේශවලින් 40 දෙනෙක්. සැළකිය යුතු ප්\u200dරමාණයක් ලෙස 14 දෙනෙක් වාර්තාවෙනවා කුලියාපිටිය ප්\u200dරදේශයෙන්. ඊට අමතරව පිටස්තරයින් ගාල්ලෙන් 9 දෙනෙක් සහ අනුරාධපුරයෙන් දෙදෙනෙක් හැටියත් වාර්තා වෙනවා. ඒ අතර බේරුවල ප්\u200dරදේශයෙනුත් කිහිපදෙනෙක් වාර්තා වී තිබෙනවා.“', 'ජාතික තවුහිත් ජමාද් සංවිධානයේ නායක සහරාන් හෂිම්ගේ බිරිඳ වන අබ්දුල් කාදර් ෆාතිමා හාදියා ඇතුළු සැකකරුවන් 05 දෙනෙක් රක්ෂිත බන්ධනාගාර ගත කර තිබේ.\nඔවුන් අපරාධ පරික්ෂණ දෙපාර්තමේන්තුව විසින් කොටුව මහෙස්ත්\u200dරාත් ප්\u200dරියන්ත ලියනගේ මහතා හමුවට ඉදිරීපත් කිරිමෙන් අනතුරුව මහෙස්ත්\u200dරාත්වරයා මෙම නියෝගය ලබා දී ඇති බව සඳහන් වේ.\nපාස්කු ඉරුදින ත්\u200dරස්ත ප්\u200dරහාර මාලාවේ සයින්දමරුදු පිපිරිමෙන් පසු සහරාන්ගේ බිරිඳ අත්අඩංගුවට ගනු ලැබූ අතර ඇය රැඳවුම් නියෝග මත අපරාධ පරීක්ෂණ දෙපාර්තමේන්තුව භාරයේ රඳවා සිටියේය.\nමාස 18කට ආසන්න කාලයක් රැඳවුම් නියෝග මත සිටි මෙම සැකකාරිය ඇතුළු 06 දෙනෙකු අධිකරණයට ඉදිරිපත් කිරීමෙන් අනතුරුව ලබන 04 වන දින දක්වා රක්ෂිත බන්ධනාගාර ගත කිරීමට කොටුව මහෙස්ත්\u200dරාත් ප්\u200dරියන්ත ලියනගේ මහතා නියෝග කර තිබේ.\nසහරාන් හෂිම්ගේ බිරිඳ ඊයේ (22) දිනයේ පාස්කු ප්\u200dරහාරය පිළිබඳ සාක්ෂි විමර්ශනය කෙරෙන ජනාධිපති කොමිසම වෙත ඉදිරිපත් කරනු ලැබුවේය.\nකෙසේවෙතත් එහිදී ඇය සාක්ෂි ලබා නොදුන් අතර, සහරාන් හෂිම්ගේ බිරිඳගෙන් සාක්ෂි ලබා ගැනිම සිදුකරන්නේ ද නැද්ද? යන්න සම්බන්ධයෙන් අද දිනයේ දී තීරණයක් ලබාදීමට නියමිතව තිබේ.\nඊයේ දිනයේදී ඇය සාක්ෂි ලබාදීම සඳහා කොමිසම වෙත කැඳවා තිබුණ ද ඇයගෙන් සාක්ෂි විමසීම සිදුකෙරුණේ නැත.', '20 වන ආණ්ඩුක්\u200dරම ව්\u200dයවස්ථා සංශෝධනයට පක්ෂව ඡන්දය ප්\u200dරකාශ කරනු ලැබුවේ ප්\u200dරතිලාභ බලාපොරොත්තුවෙන් නොවන බව සමගි  ජන බලවේගය පක්ෂයේ ලේකම් පාර්ලිමේන්තු මන්ත්\u200dරිනි ඩයනා ගමගේ මහත්මිය පවසයි.\nවැඩිදුරටත් අදහස් දක්වමින් මන්ත්\u200dරීවරිය, “ජනාධිපතිවරණ තියන්නේ මොකට ද? ජනාධිපතිවරයෙක් ගේන්න. රටේ ජනාධිපතිවරණයක් ගේන්නේ මොකට ද? එතුමාව ජනාධිපති කරලා අපි එතුමාගේ අත් දෙක බැදලා ගඟට විසික් කරලා තියෙනවා නම් අපි පීනන්න කියලා හරි ද? එතුමා ගිලෙනකල් අපි බලන් ඉන්නවා. ඊට පස්සේ අපි කියනවා ඔබ තුමා ගිලෙනවා කියලා. මොකද්ද මේකෙ විහිළුව. ජනාධිපතිවරයෙක් හැටියට රටක බලයක් තියෙන්න ඕනේ වැඩක් කරන්න. නැත්නම් නාමික ජනාධිපතිවරයෙක් මොකටද? ඕන පඹයෙක් ඉන්දවන්න පුළුවන්නේ නමක් දීලා. මම මේක කළේ රට ගැන හිතලා. මට ගෝඨාභය ජනාධිපතිවරයාව හොඳටම විශ්වාසයි. මට විශ්වාසයක් තියෙනවා එතුමා රට හදයි කියලා.“ යනුවෙන් පැවසුවාය.\nකෙසේවෙතත් ඩයනා ගමගේ මහත්මියට එරෙහිව විනය පියවර ගන්නා බව සමගි ජන බලවේගය පක්ෂයේ මහ ලේකම් රංජිත් මද්දුමබණ්ඩාර මහතා සඳහන් කළේය.\nමෙහිදී වැඩිදුරටත් අදහස් දැක්වු ඒ මහතා,\n“ඒකාධිපතිවාදී ආරම්භයක් වගේම, ඒ වගේම වත්මන් ආණ්ඩුවේ අවසානයේ ආරම්භයත් සටහන් කළා. මේ රට ඒකාධිපතිවාදයට විරුද්ධයි. පවුලක් රජකරන්න, ඒ වගේම ඇමෙරිකන් පුරවැසියෙක් ගේන්න සම්මත කරපු පනතක් විදියට අපි මේක දකිනවා. ස්වාමින් වහන්සේලා මේ ව්\u200dයවස්ථා සංශෝධනය එපා කියන කොට බෞද්ධ ආණ්ඩුව කළේ, මුස්ලිම් අය අරන් ස්වාමීන් වහන්සේලාගේ වචනයට විරුද්ධ වුණා. හකීම් මන්ත්\u200dරීතුමත් රිෂාඩ් බදුයුදීන් මන්ත්\u200dරිතුමත් අපිත් එක්ක හිටියා. අනෙක් අය අනිත් පැත්තට ඡන්දය දුන්නා. මම හිතන්නේ මේ රටේ සුළු ජාතීන් එපා කියලා සිංහල බෞද්ධ ආණ්ඩුවක් පිහිටවපු අය ස්වාමීන් වහන්සේලා එපා කියද්දි 20 වන ව්\u200dයවස්ථා සංශෝධනය සුළු ජාතීන් එකතු කරගෙන ආණ්ඩුව මේක සම්මත කර ගත්තා. අනිවාර්යයෙන්ම ජාතික ලැයිස්තුවේ මන්ත්\u200dරීවරියක් මේකට පක්ෂව ඡන්දය දීලා තියෙනවා. ඒක අපේ පක්ෂයේ තීන්දුවට විරුද්ධයි. ඒ වගේම මේ රටේ, 28 ලක්ෂයක් සමගි ජන බලවේගයට ඡන්දය දුන්න පාක්ෂිකයින්ට කරපු අවමානයක්. මේ මන්ත්\u200dරීවරිය අපි පත් කළේ කාන්තා නියෝජනයක් හැටියට මේ රටේ ලක්ෂ සංඛ්\u200dයාත කාන්තාවන්ට කළ නිග්\u200dරහයක් ලෙස දකින්නේ. අපි නීතිඥයින් සමග සාකච්ඡා කරලා අවශ්\u200dය පියවර ගන්නවා.“', 'බේරුවල ධිවර වරාය පරිශ්\u200dරයේ ඊයේ (21) දිනය තුළ පමණක් අහඹු පීසීආර් පරීක්ෂණ 100ක් සිදුකර තිබේ.\nඒ අනුව ඊයේ රාත්\u200dරිය වන විට එහි 16ක වාර්තා නිකුත් වී ඇති අතර එම වාර්තාවන්ට අනුව 10 දෙනෙකු කොවිඩ් නයින්ටීන් ආසාදිතයින් ලෙස හඳුනාගෙන ඇති බව බේරුවල සෞඛ්\u200dය බලධාරින් සඳහන් කළේය.\nඅද (23) දිනයේ ද බේරුවල ධිවර වරාය සහ ඒ ආශ්\u200dරිත ප්\u200dරදේශවල පී.සී.ආර් පරීක්ෂණ සිදුකිරීමට නියමිතය.\nමේ අතර අද උදෑසන ‘දෙරණ අරුණ‘සමග එක්වෙමින් යුද හමුදා ලුතිනන් ජෙනරාල් ශවේන්ද්\u200dර සිල්වා මහතා පවසා සිටියේ, සියලු ධීවර වරායන්වලින් කොරෝනා වෛරසය ව්\u200dයාප්ත වීමේ හැකියාවක් පැවතිය හැකි බවය.\nවැඩිදුරටත් අදහස් දැක්වු යුද හමුදා ලුතිනන් ජෙනරාල් ශවේන්ද්\u200dර සිල්වා මහතා,\n“පෑලියගොඩ මාළු වෙළෙඳ සංකීර්ණයට දිවයිනේ විවිධ වරායන්වලින් මාළු රැගෙන එනවා. ඒකයි මේකෙ තියෙන සුවිශේෂීත්වය. විශේෂයෙන් බේරුවලින් සහ තංගල්ල ප්\u200dරදේශවලින් මාළු ලොරි මේ ස්ථානයට රැගෙන එනවා. මාළු අරන් පිටව යනවා. එසේ ගිය අය තවමත් මඟ හැරී සිටිනවා නම් වහාම පීසීආර් පරීක්ෂණයක් කර ගන්න. නැත්නම් වහාම ස්වයං නිරෝධායනයට ලක්වෙන්න. බොහෝ දුරට මේ තත්ත්වය නිසා බේරුවල ප්\u200dරදේශයෙනුත් ඉදිරි කාලයේ දී මේ ස්ථානයට ආපු ගොඩක් අය ඉන්නවා හැකියාවක් තියෙනවා ඒ නිසා බේරුවල ප්\u200dරදේශයෙනුත් ආසාදිතයින් හමුවීමට. ඒ නිසා බේරුවල වරාය හා සම්බන්ධ වෙන අයත් ඉතාම පරිස්සම් වෙන්න කියන එක කාරුණිකව ඉල්ලා සිටිනවා....“\n“සියලු මාළු වරායන්වල මේ තත්ත්වය ඇති වෙන්න හැකියාවක් තියෙනවා. ඒ නිසා විශේෂයෙන් මාළු වෙළෙඳාමේ ඉන්න අය සිටිනවා නම් ඔබගේ ප්\u200dරදේශයේ මහජන සෞඛ්\u200dය පරීක්ෂකවරයෙක් ඉන්නවා නම් ඔබට ඔහුව සම්බන්ධ කර ගන්න දන්නේ නැත්නම් ඕනේම ප්\u200dරදේශයක ඉන්නවා ග්\u200dරාමසේවකවරයෙක්. ලංකාවේම 14000කට අධික පිරිසක් ඉන්නවා. ඔහුව සම්බන්ධ කර ගෙන ඔහුට කෝල් එකක් දීලා හැකි ඉක්මනින් මේ දේ කිරීම වැදගත් වෙනවා. එතෙක් ඔබගේ සංසරණය හැකිතාක් අඩුකරන්න. ඔබගේ රැකියාව වුවත් ඔබ යම් අවධානමක ඉන්නවා කියලා හිතෙනවා නම් වහාම මේ තත්ත්වයට මුහුණ දෙන්න ඕනේ මේ ආකාරයෙන්.“\n ', 'එල්.ටී.ටී.ඊ සංවිධානය සහ ඊට සම්බන්ධ කණ්ඩායම් විදේශීය රටවල සිට මෙරට තුළ අස්ථාවරත්වයක් හා ගැටුම් ඇති කිරීමට කටයුතු කිරීම සම්බන්ධයෙන් ප්\u200dරමාණවත් සාක්ෂි රජය සතුව පවතින බව විදේශ කටයුතු අමාත්\u200dයාංශය පවසයි.\nබ්\u200dරිතාන්\u200dය තුළ එල්.ටී.ටී.ඊ සංවිධානය තවදුරටත් ත්\u200dරස්ත සංවිධානයක් නොවන බවට එරට අධිකරණයක් මඟින් ලබාදුන් නියෝගය සම්බන්ධයෙන් නිවේදනයක් නිකුත් කරමින් විදේශ කටයුතු අමාත්\u200dයාංශය මේ බව සඳහන් කර තිබේ.\nඑම සම්පූර්ණ නිවේදනය පහතින් දැක්වේ,\n-උපුටාගැනීම-\n“එක්සත් රාජධානියේ තහනම් කරන ලද සංවිධාන පිලිබඳ අභියාචනා කොමිෂන් සභාව (POAC) විසින් 2020 ඔක්තෝබර් 21 දින ලබා දෙන ලද විවෘත විනිශ්චය පිළිබඳව ශ්\u200dරී ලංකා රජය දැනුවත් කර තිබේ.\nතහනම් කරන ලද සංවිධාන පිලිබඳ අභියාචනා කොමිෂන් සභාවේ මෙම තීරණය පැන නගින්නේ, දෙමළ ඊලාම් විමුක්ති කොටි (එල්ටීටීඊ) සංවිධානය, 2000 එක්සත් රාජධානියේ ත්\u200dරස්තවාදී පනත යටතේ තහනම් කරන ලද සංවිධාන ලැයිස්තුවෙන් ඉවත් කිරීම සඳහා එම සංවිධානයේ පෙරමුණු කණ්ඩායමක් ඉදිරිපත් කළ ඉල්ලීම ප්\u200dරතික්ෂේප කරමින්, එක්සත් රාජධානියේ ස්වදේශ කටයුතු පිළිබඳ රාජ්\u200dය ලේකම්ගේ 2019 මාර්තු 8 දිනැති තීරණය අභියෝගයට ලක් කරමින්, 2019 මැයි මාසයේදී එල්ටීටීඊ පෙරමුණු සංවිධානයක් විසින් ගොනු කරන ලද අභියාචනයක් හේතුවෙනි.\nතහනම් කරන ලද සංවිධාන පිලිබඳ අභියාචනා කොමිෂන් සභාවේ මෙම කටයුතු සඳහා ශ්\u200dරී ලංකා රජය පාර්ශ්වකරුවෙකු නොවූ බැවින් එහි දී සෘජුව සම්බන්ධ වී කටයුතු කිරීමට නොහැකි වූ අතර, අඛණ්ඩව සිදු කෙරුණු ත්\u200dරස්ත ක්\u200dරියාකාරකම් සම්බන්ධයෙන් අදාළ තොරතුරු ලබා දීම මඟින් ශ්\u200dරී ලංකා රජය එක්සත් රාජධානියේ රජයට සහාය වී තිබේ.\nතහනම් කරන ලද සංවිධාන පිලිබඳ අභියාචනා කොමිෂන් සභාව විසින් ලබා දෙන ලද මෙම විවෘත විනිශ්චය, අභියාචනයට අවසර ලබා දෙන අතරම වැඩිදුර නඩු විභාග සඳහා ඉඩ සලසන අතර, එක්සත් රාජධානියේ විමසනු ලබන මෙම නඩුව පිළිබඳ ප්\u200dරගතිය අඛණ්ඩව ශ්\u200dරී ලංකා රජය විසින් සමීපව නිරීක්ෂණය කරනු ඇත.\nඑල්ටීටීඊයේ අවශේෂ කොටස් සහ එහි ත්\u200dරස්තවාදී මතවාදයට අනුකූල කණ්ඩායම්, ප්\u200dරචණ්ඩත්වය උසි ගැන්වීමට සහ රට අස්ථාවර කිරීමට කටයුතු කිරීම පිණිස විදේශ රටවල සිට ක්\u200dරියාත්මක වෙමින් පවතින බව සනාථ කිරීම සඳහා ප්\u200dරමාණවත් සාක්ෂි ශ්\u200dරී ලංකා රජය සතුව පවතී. ශ්\u200dරී ලංකාව සිය ජාතික ආරක්ෂාවට මෙන්ම, කලාපයේ ආරක්ෂාවට ද එල්ල වන තර්ජන පිළිබඳව සුපරීක්ෂාකාරීව සිටින අතර, ත්\u200dරස්තවාදයට එරෙහි ගෝලීය සටනේ දී ජාත්\u200dයන්තර ප්\u200dරජාවේ සාමාජිකයින්ට සැමවිටම සහාය වනු ඇත.\n-උපුටාගැනීම අවසන්-', 'බස්නාහිර සහ සබරගමුව පළාත්වලත් මහනුවර, නුවරඑළිය, ගාල්ල සහ මාතර දිස්ත්\u200dරික්කවලත් තැනින් තැන වැසි ඇති විය හැකි බව කාලගුණ විද්\u200dයා දෙපාර්තමේන්තුව පවසයි.\nඋතුරු-මැද සහ වයඹ පළාත්වලත් ත්\u200dරිකුණාමලය, මන්නාරම සහ හම්බන්තොට දිස්ත්\u200dරික්කවලත් මධ්\u200dයම කඳුකරයේ බටහිර බෑවුම් ප්\u200dරදේශවලත් විටින් විට හමන පැ.කි.මී 40 පමණ තරමක් තද සුළං ඇතිවිය හැකිය.\nමීගමුව සිට කොළඹ සහ ගාල්ල හරහා මාතර දක්වා වන මුහුදු ප්\u200dරදේශවල වැසි ස්වල්පයක් ඇති වේ.', 'මාතලේ , නාවුල, දඹුල්ල , හුංගම සහ මිද්දෙණිය යන ප්\u200dරදේශවල රන්මාල කැඩීමේ හා යතුරුපැදි පැහැරගැනීමේ ජාවාරමක නිරත වූ දෙදෙනෙකු අත්අඩංගුවට ගැනීමට හුංගම පොලිසිය සමත්ව තිබේ.\nහුංගම පොලීසියේ ස්ථානාධිපතිවරයාට  ලද තොරතුරක් මත අදාළ සැකකරු අත්අඩංගුවට ගෙන ඇත.\nඅනතුරුව ඔහුගෙන් කළ ප්\u200dරශ්න කිරීම්වලදී ඔහු සමග මංකොල්ලකෑම් සිදුකළ තවත් සැකකරුවෙක් අත්අඩංගුවට ගෙන තිබේ.\nඅදාළ සැකකරුවන් ඇඹිලිපිටිය හා මොදරවාන ප්\u200dරදේශයේ පදිංචි 31 හැවිරිදි පුද්ගලයින් වන අතර, ඔවුන් මංකොල්ලකෑම් රැසක් සිදුකර ඇතැයි වාර්තා වේ.\nප්\u200dරධාන සැකකරු මීට පෙර සිදුකරන ලද අපරාධ රැසක් හේතුවෙන් අධිකරණ වරෙන්තු 5ක් මඟහරිමින් සිට ඇති අතර, රන්මාල මංකොල්ලකෑම් 10කට අධික ප්\u200dරමාණයක් සම්බන්ධයෙන් පොලීසිය සොයමින් සිටි අයෙකු බව හුංගම පොලීසිය පවසයි.\nඅනෙක් සැකකරු ද මංකොල්ලකෑම් 4කට සම්බන්ධ බවට පොලිස් පරීක්ෂණවලින් අනාවරණය වී තිබේ.\nඅදාළ සැකකරුවන් මංකොල්ලකෑම් සඳහා කුලී පදනම මත ඇඹිලිපිටය ප්\u200dරදේශයෙන් ලබා ගත් වැගන්ආර් වර්ගයේ මෝටර් රථයක් හා යතුරුපැදියක් පොලීසිය විසින් සොයා ගෙන තිබේ.\nසැකකරුවන් ඊයේ (22) අඟුණුකොළපැලැස්ස මහෙස්ත්\u200dරාත් අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගත කර තිබේ.\nඑම සැකකරු භාණ්ඩ මිලදී ගන්නා බව පවසමින් වෙළෙඳසැළකට ඇතුළු වී එහි සිටි කාන්තාවකගේ ගෙල බැඳි රන්මාලය කඩාගෙන යන අයුරු එහි වු සීසීටීවි කැමරාවක මෙසේ සනිටුහන්ව ඇත.', 'ඉන්දීය හිටපු ක්\u200dරිකට් නායක කපිල් දේව් හෘදයාබාධයකට ලක්ව ඇතැයි වාර්තා වේ.\nඒ අනුව ඔහු නවදිල්ලිහි රෝහලකට ඇතුළත් කර ඇති බව ඉන්දීය මාධ්\u200dය වාර්තා කළේය.\nකෙසේවෙතත් ඔහුගේ රෝගී තත්ත්වය බරපතළ නොවන අතර දින කිහිපයකින් රෝහලෙන් පිටව යාමට හැකිවනු ඇති බව වෛද්\u200dයවරුන් සඳහන් කර තිබේ.\nඉන්දියාවෙන් බිහිවූ විශිෂ්ඨතම වේග පන්දු යවන්නෙකු වන 61 හැවිරිදි කපිල් දේව් 1983 වසරේ ක්\u200dරිකට් ලෝක කුසලානය හිමිකරගත් ඉන්දීය කණ්ඩායමේ නායකත්වය ද දරනු ලැබිය.\n1978 වසරේ ටෙස්ට් හා එක්දින පිටියට පිවිසි ඔහු 1994 වසර දක්වා ඉන්දීය කණ්ඩායම නියෝජනය කරමින් ටෙස්ට් තරග 131 කට සහ එක්දින තරග 225කට සහභාගී වී තිබේ.', 'ලංකා ප්\u200dරිමියර් ලීග් (LPL) ක්\u200dරිකට් තරගාවලියේ තරඟ කාලසටහන නිකුත් කර තිබේ.\n\nකණ්ඩායම් 05ක සහභාගීත්වයෙන් පැවැත්වෙන තරගාවලියේ සමාරම්භක උත්සවය ලබන නොවැම්බර් මස 21වන දා පැවැත්වීමට නියමිතය.\n\nතරඟාවලියේ පළමු තරඟය එදින රාත්\u200dරි  07.30ට කොළඹ සහ ගාල්ල කණ්ඩායම් අතර හම්බන්තොට මහින්ද රාජපක්ෂ ජාත්\u200dයන්තර ක්\u200dරිකට් ක්\u200dරීඩාංගණයේදී පැවැත්වෙයි.\n\nතරගාවලියේ සියලු තරඟ හම්බන්තොට සහ පල්ලෙකැලේ ක්\u200dරීඩාංගණවලදී පැවැත්වීමට සැළසුම් කර ඇත.\n\nLPL තරඟාවලියේ අවසන් මහා තරඟය දෙසැම්බර් මස 13වන දා පැවැත්වෙයි.', 'ලොවපුරා හාරලක්ෂ හැත්තෑහතරදහස් දෙසිය අනූපස් දෙනෙකුට (474,295) පසුගිය පැය 24 තුළදී කොවිඩ් වෛරසය ආසාදනය වී ඇති බව විදෙස් මාධ්\u200dය වාර්තා කරයි.\nඑය මෙතෙක් හඳුනාගත් වැඩිම දෛනික ගෝලීය ආසාදිතයින් සංඛ්\u200dයාව ය.\nසමස්ථ ගෝලීය කොවිඩ් ආසාදිතයන් සංඛ්\u200dයාව මේ වනවිට හාරකෝටි විසිලක්ෂය (42,000,000) ඉක්මවා තිබේ.\nලොවපුරා සිදුව ඇති මරණ ගණන එකොළොස්ලක්ෂ හතළිස් තුන්දහසකට (1,143,000) අධික ය.\nකොවිඩ් දෙවන රැල්ලට දරුණුලෙස ගොදුරු වී ඇති ප්\u200dරංශයේ ආසාදිතයන් සංඛ්\u200dයාව මේ වනවිට මිලියනයකට ආසන්න වී තිබේ. \nඊයේ (22) එරටින් නව ආසාදිතයන් හතළිස් එක්දහස් හයසිය විසිදෙදෙනෙක් (41,622) හඳුනාගැනුණි.\nප්\u200dරංශයේ දෛනික ආසාදිතයන් ගණන හතළිස්දහස ඉක්මවා ගියේ පළමු වරට ය.\nමෙම තත්ත්වය නිසා ප්\u200dරදේශ රැසකට රාත්\u200dරී කාලයේ ඇඳිරිනීතිය පැනවීමට බලධාරීන් පියවර ගෙන තිබේ.']