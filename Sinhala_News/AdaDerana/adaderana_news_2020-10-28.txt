['තවත් කොවිඩ් නයින්ටීන් ආසාදිතයින් 124ක් අලුතින් හඳුනාගත් බව යුද හමුදාපති ලුතිනන් ජෙනරාල් ශවේන්ද්\u200dර සිල්වා මහතා පවසයි.\nඑම ආසාදිතයින්ගෙන් 106 දෙනෙකු මීට පෙර හඳුනාගත් ආසාදිතයින්ගේ ආශ්\u200dරිතයන් වන අතර අනෙක් 18 දෙනා නිරෝධායනය මධ්\u200dයස්ථානවලින් හමුවී තිබේ.\nඒ අනුව, අද දිනයේදී මේ දක්වා හඳුනාගෙන ඇති ආසාදිතයින් ගණන 335කි.\nප්\u200dරවෘත්ති දෙපාර්තමේන්තුව පැවසුවේ, මේ දක්වා මිනුවන්ගොඩ - පෑලියගොඩ කොවිඩ් පොකුරෙන් හමු වී ඇති ආසාදිතයින් ගණන 5,731ක් බවය.', 'වාද්දූවේ පදිංචි යුද හමුදා සිවිල් සේවකයෙකුට වෛරසය ආසාදනය වී තිබේ.\nරෝහල් ප්\u200dරකාශකයෙකු පැවසුවේ ඔහු වෙනත් ස්ථානයකින් පී.සී.ආර්. පරීක්ෂණ සිදුකර එය නොදන්වා සුළු අසනීප තත්ත්වයකට ප්\u200dරතිකාර ලබාගැනීම සඳහා කළුතර, නාගොඩ රෝහලට පැමිණ ඇති බවය.\nඑහිදී ඔහුට වෛරසය ආසාදනය වී ඇති බවට තහවුරුවීමත් සමග වෙනත් රෝහලකට යොමුකොට ඔහු රැඳී සිටි වාට්ටුව විෂබීජහරණයට ලක්කෙරුණි.\nසෞඛ්\u200dය අංශ පැවසුවේ, මොහුට වෛරසය ආසාදනය වූ ආකාරය සම්බන්ධයෙන් පරීක්ෂණ පැවැත්වෙන බවය.\nමේ අතර බේරුවල හා කළුතර ප්\u200dරදේශවල පදිංචිකරුවන් සිව්දෙනෙකුට වෛරසය ආසාදනය වී තිබේ. \nසෞඛ්\u200dය අංශ පැවසුවේ ඔවුන් සියලුදෙනාම පෑලියගොඩ මත්ස්\u200dය වෙළෙඳ සංකීර්ණයේ ආශ්\u200dරිතයින් බවය.\nඒ අනුව, ඔවුන්ගේ ආශ්\u200dරිතයන් 35ක් ස්වයං නිරෝධායනයට යොමු කෙරුණි.\nමේ අතර පෑලියගොඩ මත්ස්\u200dය වෙළෙඳ සංකීර්ණය හා සම්බන්ධ වූ කෑගල්ලේ 30 දෙනෙකුගේ පී.සී.ආර්. පරීක්ෂණ පසුගිය 26 දා සිදුකළ අතර ඉන් 08 දෙනෙකුට වෛරසය ආසාදනය වී ඇති බව අද තහවුරු වුණි.\nඔවුන් අලපලාබල, කරඬුපල, උඳුගොඩ, මීදෙණිය හා අඹන්පිටිය යන ප්\u200dරදේශවල පදිංචිකරුවන්ය. \nමේ අතර කොත්මලේ පූඩලු ඔය පදිංචිකරුවෙකුට ද කොවිඩ් නයින්ටීන් වෛරසය ආසාදනය වී තිබේ.\nසෞඛ්\u200dය අංශ පැවසුවේ, ඔහුගේ ආශ්\u200dරිතයින් සිටින පවුල් 05ක් නිරෝධායනයට යොමු කළ බවය. \nඑසේම \u200dමස්කෙලිය, මොකාවත්ත ප්\u200dරදේශයේ ස්වයං නිරෝධායනය වෙමින් සිටි අයෙකුට ද කොවිඩ් නයින්ටීන් වෛරසය ආසාදනය වී තිබේ.\nඔහු පෑලියගොඩ මත්ස්\u200dය වෙළෙඳ සංකීර්ණයේ සේවකයෙකු වන අතර පවුල් 10 ක ආශ්\u200dරිතයන් නිරෝධායනයට යොමු කෙරුණි.\nමේ අතර හැටන් කොටගල නගරයේ පදිංචි පුද්ගලයෙකුට කොවිඩ් නයින්ටීන් වෛරසය ආසාදනය වීමත් සමග පසුගියදා ඔහු ප්\u200dරතිකාර සඳහා රෝහල්ගත කෙරුණි.\nඔහු පෑලියගොඩ ආශ්\u200dරීතයෙක් වන අතර එම පුද්ගලයා වෛරසය ආසාදනය වී ඇති බවට දැනගැනීමට පෙර ප්\u200dරදේශයේ පිහිටි මත්පැන් අලෙවිසැල් දෙකකට ගොස් ඇති බව සෞඛ්\u200dය අංශ අනාවරණය කරගෙන තිබේ.\nඒ අනුව එම මත්පැන් අලෙවි සැල් දෙක අද මුද්\u200dරා දමා එහි සේවකයන් නිරෝධායනයට යොමු කෙරුණි.', 'බස්නාහිර පළාතට නිරෝධායන ඇඳිරිනීතිය පැනවෙන්නේ තාවකාලිකව බැවින් ඇඳිරිනීතිය පැනවීමට පෙර බස්නාහිර පළාතෙන් පිටතට යෑමට උත්සහ නොකරන ලෙස යුද හමුදාපතිවරයා මහජනතාවගෙන් ඉල්ලීමක් කරයි.\n\nහෙට (29) මධ්\u200dයම රාත්\u200dරීයේ සිට එළඹෙන සඳුදා උදැසන 5.00 දක්වා බස්නාහිර පළාතට නිරෝධායන ඇඳිරිනීතිය පැනවීමට අද (28) තීරණය කෙරුණි.\n\nසඳුදා උදෑසන 5.00 ට ඇඳිරිනීතිය ඉවත් කළ ද දැනට ඇඳිරිනීතිය පනවා ඇති ප්\u200dරදේශවලට අඛණ්ඩව නිරෝධායන ඇදිරිනීතිය ක්\u200dරියාත්මකවන බව යුද හමුදාපති ලුතිනන් ජෙනරාල් ශවේන්ද්\u200dර සිල්වා මහතා සඳහන් කළේය.\n\nයුද හමුදාපති ලුතිනන් ජෙනරාල් ශවේන්ද්\u200dර සිල්වා මහතා පවසන්නේ ජනතාව වෙනත් ප්\u200dරදේශවලට යෑමෙන් කොරෝනා වෛරසය පැතිර යාමට ඉඩ ඇති බැවින් එසේ නොකරන ලෙසය.  \n\nමේ අතර, නිරෝධායන ඇදිරිනීතිය ක්\u200dරියාත්මකවන කාලයේදී අත්\u200dයවශ්\u200dය රාජකාරී කටයුතුවල නිරතවන පිරිස් හැරුණුවිට වෙනත් කිසිදු අයෙකුට බස්නාහිර පළාතට ඇතුළුවීමට හෝ පිටවීමට අවසරහිමි නොවන බව පොලිස් මාධ්\u200dය ප්\u200dරකාශක නියෝජ්\u200dය පොලිස්පති අජිත් රෝහණ මහතා පැවසීය.\n\nඅත්\u200dයවශ්\u200dය රාජකාරී කටයුතු ලෙස නම්කර ඇත්තේ ජලය, විදුලිය, සන්නිවේදනය, මාධ්\u200dය, සෞඛ්\u200dය, ඖෂධ, වරාය, ගුවන් තොටුපළ ආදී කටයුතු බවද ඔහු සඳහන් කළේය.\n\nබස්නාහිර පළාතට ඇතුළුවන සෑම ස්ථානයකම විශේෂ පොලිස් මාර්ග බාධක යෙදවීමට දැනටමත් කටයුතු කර ඇති බවද පොලිස් මාධ්\u200dය ප්\u200dරකාශක නියෝජ්\u200dය පොලිස්පති අජිත් රෝහණ මහතා සඳහන් කළේය.\n\nඊට අධිවේගී මාර්ගයද ඇතුළත් බව වැඩිදුරටත් සඳහන් කෙරුණි.', 'කොවිඩ් -19 වෛරසය ආසාදනය වූ තවත් 211 දෙනෙකු හඳුනාගෙන ඇති බව යුද හමුදාපති ලුතිනන් ජෙනරාල් ශවේන්ද්\u200dර සිල්වා මහතා පවසයි.\nඉන් 202 දෙනෙක් මීට පෙර හඳුනාගත් ආසාදිතයින්ගේ ආශ්\u200dරිතයින් වන අතර අනෙක් 9 දෙනා නිරෝධායන මධ්\u200dයස්ථානවලින් හඳුනාගෙන තිබේ.\nඑම 202 දෙනාගෙන් 140 දෙනෙක් දැනට ඇඳිරිනීතිය පනවා ඇති ප්\u200dරදේශ වලින් හමුවූ බව සඳහන් වේ.\nඒ අනුව මේ දක්වා මිනුවන්ගොඩ - පෑලියගොඩ කොවිඩ් පොකුරෙන් හමු වී ඇති ආසාදිතයින් ගණන 5,607කි.\nඒ අනුව, මේ දක්වා මෙරට දී හමුවී ඇති සමස්ථ කොවිඩ් නයින්ටීන් වෛරස ආසාදිතයන් ගණන 9081ක් දක්වා ඉහළ ගොස් ඇති බව සෞඛ්\u200dය අංශ පවසති.\nඅද දිනයේ සුවය ලැබූ  ගණන 32ක් වන අතර සෞඛ්\u200dය අමාත්\u200dයාංශය සඳහන් කළේ මෙරටදී සුවය ලැබූ සමස්ථ ආසාදිතයින් සංඛ්\u200dයාව 4075ක් බවය. \nඒ අනුව මේ වන විට ආසාදිතයින් 4987ක් තවදුරටත් ප්\u200dරතිකාර ලබයි.', 'රජය විසින් ක්\u200dරියාත්මක කරනු ලබන කොවිඩ්-19 වෛරස ව්\u200dයාප්තිය වැළැක්වීමේ වැඩසටහන් හා සමගාවීව අනෙකුත් රාජ්\u200dය සේවාවන් ද බාධාවකින් තොරව පවත්වා ගෙන යාමේ අවශ්\u200dයතාවය පැනනැගී ඇති බව රාජ්\u200dය සේවා, පළාත් සභා හා පළාත් පාලන අමාත්\u200dයාංශයේ ලේකම් ජේ. ජේ. රත්නසිරි මහතා පවසයි.\nනිවේදනයක් නිකුත් කරමින් ඔහු පවසන්නේ පවතින තත්ත්වය පිළිබඳ අවධානය යොමුකොට කැපවීමෙන් යුතුව ස්වකීය රාජකාරී උපරිමයෙන් ඉටුකිරීමට සියලුම රජයේ නිලධාරීන්ගේ අවධානය යොමුවිය යුතු බවය.\nකොවිඩ්-19 වෛරස් ව්\u200dයාප්තිය පාලනය කිරීම සඳහා රජයේ ආයතන ප්\u200dරධානීන් විසින් අනුගමනය කළ යුතු උපදෙස් අතුළත් කරමින් ජනාධිපති ලේකම් විසින් නිතුක් කළ 2020 අප්\u200dරේල් මස 15 වැනි දිනැති අංක PS/GPA/චක්\u200dරලේඛන/20/2020 චක්\u200dරලේඛය සහ 2020 මැයි මස 14 දිනැති අංක PS/GPAචක්\u200dරලේඛන/21/2020 චක්\u200dරලේඛය වෙත අවදානය යොමුකර එම චක්\u200dරලේඛයන්හි සඳහන් උපදෙස් පරිදි නිලධාරීන් සේවයට කැඳවීම සහ ආයතන පවත්වාගෙන යාම කළ යුතු බව ඔහු පවසයි.\n"එකී චක්\u200dරලේඛයන්හි සඳහන් පරදි රජයේ නිලධාරීන්ගේ සහ මහජනතාවගේ සෞඛ්\u200dය ආරක්ෂාව සඳහා අනුගමනය කළ යුතු සියලු සෞඛ්\u200dය උපදෙස් අනුගමනය කළ යුතු බවද මෙයින් දන්වා සිටිමි,“ යනුවෙන් රාජ්\u200dය සේවා, පළාත් සභා හා පළාත් පාලන අමාත්\u200dයාංශයේ ලේකම්වරයා පැවසීය.', 'මතුගම වලල්ලාවිට ප්\u200dරදේශයේ වයස මාස 3ක බිළිඳියකට කොවිඩ් -19 වෛරසය ආසාදනය වී ඇති බව සෞඛ්\u200dය අංශ පවසති.\nවලල්ලාවිට පරිපාලන මහජන සෞඛ්\u200dය පරීක්ෂක තිලකරත්න අතුකෝරාළ මහතා සඳහන් කළේ මේ වනවිට හුදකලාකර ඇති වලල්ලාවිට මාකලන්දාව ප්\u200dරදේශයේ බිළිඳියක් කොරෝනා ආසාදිතයෙකු ලෙස හඳුනාගත් බවය.\nඑම බිළිඳියගේ මවට ද කොවිඩ් -19 වෛරසය ආසාදනය වී ඇති බවට හඳුනාගෙන තිබේ.\nඒ අනුව මෙම බිළිඳිය සහ මව ප්\u200dරතිකාර සඳහා කොළඹ IDH රෝහලට ඇතුළත් කර ඇති බව සෞඛ්\u200dය අංශ සඳහන් කරති.', 'මෙරටට පැමිණි අමෙරිකානු රාජ්\u200dය ලේකම් මයික් පොම්පියෝ චීන - ශ්\u200dරී ලංකා සබඳතා සම්බන්ධයෙන් සිදුකළ ප්\u200dරකාශය ට කොළඹ පිහිටි චීන තානාපති කාර්යාලය ප්\u200dරතිචාර දක්වා තිබේ.\n\nට්විටර් පණිවුඩයක් නිකුත් කරමින් එම තානාපති කාර්යාලය පැවසුවේ, "අප ශ්\u200dරී ලංකා - චීන මිත්\u200dරත්වය සහ සහයෝගීතාව වර්ධනය කිරීම සඳහා කාර්ය බහුලව සිටිනවා. "පිටසක්වලයා සහ විලෝපිකයා" (Alien Vs Predator) වැනි ක්\u200dරීඩාවකට ඔබ කර ඇති ආරාධනය ගැන උනන්දුවක් නැහැ," යනුවෙනි.\n\n"අමෙරිකාවට සුපුරුදු පරිදි එකවර චරිත දෙකක් රඟපෑමට හැකියි," යනුවෙන් ද එම ට්විටර් පණිවුඩයේ වැඩිදුරටත් දැක්වේ.  \n\nඅද දෙරණ සමග පැවති විශේෂ සම්මුඛ සාකච්ජාවකදී චීනයේ කටයුතු ඔහු විවේචනය කළේ මෙසේය.\n\n"අමෙරිකාව නිරතුරුවම ඉදිරිපත් කරන්නේ සමාගම්, පෞද්ගලික ආයෝජන, හවුල්කාරීත්වය, සහ මිත්\u200dරත්වය. අපි රාජ්\u200dය අනුග්\u200dරහය ලබන ව්\u200dයවසායකයන් හෝ සමාගම් සමග එන්නේ නෑ. අපි එන්නේ නෑ ණය පැකේජ සමග එම ණය පැකේජ ගෙවන්නත් අමාරුයි. අපි එවැනි ණය භාවිත කරලා රජයන් ට යම් යම් දේ කිරීමට බලපෑම් කරන්නේ නෑ. ඒවා එකිනෙකට වෙනස් මොඩල දෙකක්. එකක් ප්\u200dරජාතන්ත්\u200dරවාදය සහ නිදහස අනෙක කුරිරු ඒකාධිපති මොඩලයක්."', 'ඊයේ (27) මෙරටින් හඳුනාගත් කොවිඩ් -19 ආසාදිතයින්ගෙන් 222 දෙනෙකුම ගම්පහ දිස්ත්\u200dරික්කයෙන් හමුවී ඇති බව කොවිඩ් -19 පැතිරීම වැළැක්වීමේ ජාතික ක්\u200dරියාන්විත මධ්\u200dයස්ථානය පවසයි.\n\nආසාදිතයින් 183  දෙනෙකු කොළඹ දිස්ත්\u200dරික්කයෙන් හඳුනාගෙන ඇති බව එම මධ්\u200dයස්ථානය පැවසීය.\n\nකළුතර දිස්ත්\u200dරික්කයෙන් ආසාදිතයින් 16 දෙනෙකු, සහ නුවරඑළිය දිස්ත්\u200dරික්කයෙන් ආසාදිතයින් 10 දෙනෙකු ද හඳුනාගෙන තිබේ.\n\nරත්නපුර සහ බදුල්ල දිස්ත්\u200dරික්කවලින් 5 දෙනෙකු බැගින් වාර්තා වී ඇති අතර කුරුණැගල දිස්ත්\u200dරික්කයෙන් තිදෙනෙකු, ගාල්ල දිස්ත්\u200dරික්කයෙන් දෙදෙනෙකු සහ හම්බන්තොට හා මාතලේ යන දිස්ත්\u200dරික්කවලින් එක් ආසාදිතයෙකු බැගින් හඳුනාගෙන ඇති බව සදහන් වේ.\n\nඊයේ (27) දිනයේ මෙරටින් වාර්තා වූ කොවිඩ්  -19 රෝගීන් සංඛ්\u200dයාව 457 කි.', 'මතබේදයට තුඩු දී ඇති MCC ගිවිසුම සම්බන්ධයෙන් තීරණය ගැනීමේ නිදහස ශ්\u200dරී ලංකාව සතු දෙයක් බව මෙරට සංචාරය කළ අමෙරිකානු රාජ්\u200dය ලේකම් මයික් පොම්පියෝ මහතා පවසයි.\n\nනමුත් දෙරට අතර සබඳතාව ශ්\u200dරී ලංකාව කුමන තීරණයක් ගත්ත ද වෙනස් නොවන බව ඔහු පවසයි.\n\nඅද දෙරණ සමග පැවති විශේෂ සම්මුඛ සාකච්ඡාවකදී ඔහු මේ බව පැවසීය.  \n\n"අප විසින් පිරිනමා ඇති බොහෝ දේ අතුරින් එකත් එකක්. එය නොගැලපේ යැයි ශ්\u200dරී ලංකාව තීරණය කළහොත් එවිට ශ්\u200dරී ලංකාව තීරණය කරාවි එය පිළිනොගෙන සිටීමට. අපගේ සබඳතාවේ ශක්තිය, ගැඹුර සහ සංකීර්ණත්වය එක් ගනුදෙනුවකට හෝ එක් අවස්ථාවකට වඩා එහා ගිය එකක්."\n\nඅමෙරිකාව සහ චීනය කටයුතු කරන ආකාරය ගැන ඔහු පැවසුවේ මෙවැන්නකි.\n\n"අමෙරිකාව නිරතුරුවම ඉදිරිපත් කරන්නේ සමාගම්, පෞද්ගලික ආයෝජන, හවුල්කාරීත්වය, සහ මිත්\u200dරත්වය. අපි රාජ්\u200dය අනුග්\u200dරහය ලබන ව්\u200dයවසායකයන් හෝ සමාගම් සමග එන්නේ නෑ. අපි එන්නේ නෑ ණය පැකේජ සමග එම ණය පැකේජ ගෙවන්නත් අමාරුයි. අපි එවැනි ණය භාවිත කරලා රජයන් ට යම් යම් දේ කිරීමට බලපෑම් කරන්නේ නෑ. ඒවා එකිනෙකට වෙනස් මොඩල දෙකක්. එකක් ප්\u200dරජාතන්ත්\u200dරවාදය සහ නිදහස අනෙක කුරිරු ඒකාධිපති මොඩලයක්."', 'කොවිඩ් -19 වෛරසය වැළදී රෝහල්ගතව ප්\u200dරතිකාරගෙන සම්පූර්ණ සුවය ලැබූ තවත් 32 දෙදෙනෙකු රෝහල්වලින් පිටව ගොස් තිබේ.\nසෞඛ්\u200dය අමාත්\u200dයාංශය සඳහන් කළේ ඒ් අනුව මෙරටදී සුවය ලැබූ සමස්ථ ආසාදිතයින් සංඛ්\u200dයාව 4075ක් බවය. ', 'මෙරට සංචාරයක නිරත වූ අමෙරිකා රාජ්\u200dය ලේකම් මයික් පොම්පියෝ මහතා සහ දූත පිරිස අද (28) කොච්චිකඩේ ශාන්ත අන්තෝනි දේවස්ථානය ට ගියහ.\n\n2019 අප්\u200dරේල් 21 වැනිදා සිදුකළ පාස්කු ඉරුදින ප්\u200dරහාරයේදී එම දේවස්ථානයට හානි සිදුවිය.\n\nඑහිදී, අමෙරිකානු රාජ්\u200dය ලේකම්වරයා එම සිද්ධිය පිළිබඳ ව සිය කණගාටුව ප්\u200dරකාශ කර තිබේ.', 'පෑලියගොඩ මත්ස්\u200dය වෙළෙඳ සංකීර්ණයට මාළු මිලදී ගැනීමට ගිය පානදුර නගර සභාවේ සභාපතිවරයාගේ රියදුරුට ද කොවිඩ් -19 වෛරසය ආසාදනය වී තිබේ.\n\nමේ හේතුවෙන් පානදුර නගර සභා පරිශ්\u200dරයට පිවිසීම තාවකාලිකව අත්හිටුවා ඇති බව වාර්තා වේ.\n\nමේ අතර, වාද්දූවේ පදිංචි යුද හමුදා සිවිල් සේවකයෙකුට ද කොවිඩ් -19 වෛරසය ආසාදනය වී තිබේ.\n\nරෝහල් ප්\u200dරකාශකයෙකු පැවසුවේ අදාළ ආසාදිතයා වෙනත් ස්ථානයකින් PCR පරීක්ෂණයක් සිදුකර ඒ බව නොදන්වා සුළු අසනීප තත්ත්වයකට ප්\u200dරතිකාර ලබාගැනීම සඳහා කළුතර, නාගොඩ රෝහලට පැමිණ ඇති බවය.\n\nඑහි ප්\u200dරතිකාර ලබාගනිමින් සිටියදී ඔහුට වෛරසය ආසාදනය වී ඇති බවට තහවුරු වූ වාර්තාව පැමිණීමත් සමග ඔහු ප්\u200dරතිකාර සඳහා වෙනත් රෝහලකට මාරුකර යවා ඔහු රඳවා සිටි වාට්ටුව විෂබීජහරණයට ලක්කර තිබේ.\n\nමොහුට වෛරසය ආසාදනය වූ ආකාරය සම්බන්ධයෙන් පරීක්ෂණ පැවැත්වෙන බව සෞඛ්\u200dය අංශ පවසති.\n\nඑසේම මාළු මිලදී ගැනීමට පෑලියගොඩට ගිය ජා-ඇළ සහ කඳාන ප්\u200dරදේශවල වෙළෙඳුන් සහ පාරිභෝගිකයින් 73කට වෛරසය ආසාදනය වී ඇති බව තහවුරුවීමත් සමග ඊයේ රාත්\u200dරියේ දී ඔවුන්ව රෝහල්ගත කර තිබේ.\n ', 'පාස්කු ඉරුදින ත්\u200dරස්ත ප්\u200dරහාර මාලාව එල්ලකළ සහරාන් හෂීම් ඇතුළු ස්වයං ඝාතක බෝම්බකරුවන් ආරක්ෂක නිවසක් ලෙස භාවිත කළ පානදුර සරික්කිමුල්ල, පරත්ත පාර ප්\u200dරදේශයේ නිවස කුලියට ගෙන ඇත්තේ සපත්තු අළෙවි කරන්නෙක් ලෙස බව පාස්කු ඉරුදින ප්\u200dරහාරය පිළිබඳ විමර්ශනය කරන ජනාධිපති කොමිසමේදි ඊයේ අනාවරණ විය.\n\nඑම නිවස කුලියට ගෙනඇත්තේ, කොළඹ කිංස්බරි හෝටලයේ  මරාගෙන මැරෙන ප්\u200dරහාරය එල්ල කළ මොහොමඩ් අසාම් මොහොමඩ් මුබාරක් විසිනි.\n\nජනාධිපති කොමිසම ඊයේ සාක්ෂි විමසුවේ සහරාන් හෂීම් ඇතුළු ස්වයං ඝාතක බෝම්බකරුවන් ආරක්ෂක නිවසක් ලෙස භාවිතා කළ පානදුර සරික්කිමුල්ල, පරත්ත පාර ප්\u200dරදේශයේ නිවසේ හිමිකරුවන එස්.එම්. ඉල්හාම් මහතා ගෙනි.\n\nඔහු ප්\u200dරකාශ කළේ නිවස කුලීයට ගැනීමට ඉදිරිපත් වූ පුද්ගලයා තමන් පාවහන් වෙළෙඳාමේ නිරත වන බවත් තමන් සහ මිතුරෙකුද, දරුවන් තිදෙනෙකු සහ බිරින්දෑවරුන්ද මෙම නිවසේ පදිංචිවීමට බලාපොරොත්තු වන බවට සඳහන් කළ බවය.\n\nඒ අනුව 2019 පෙබරවාරි මස 13 වැනිදා මසකට රුපියල් 40,000 බැගින් මාස 12 ක් සඳහා රුපියල් 480,000 මුදලක් මුලික ගෙවීමක් ලෙස ලබාගනිමින් මොහොමඩ් අසාම් මොහොමඩ් මුබාරක්ට නිවසේ යතුර භාරදුන් බව  නිවසේ හිමිකරු කියා සිටියේය.\n\nනිවස කුලීයට දීමෙන් මසකට පසු අවස්ථා දෙකකදි තම නිවස නිරීක්ෂණය කිරීම සඳහා ගිය විට මොහොමඩ් මුබාරක් නිවසේ නොසිටි බවත් නිවස කුලීයට ගැනීමේ ගිවිසුමේ සාක්ෂිකරු ලෙස අත්සන් කළ රිස්කාන් පමණක් දෙවියන් යදිමින් සහ විවේකිව නිවසේ රැඳී සිටි බව සාක්ෂිකරු මෙහිදී කොමිසම හමුවේ පැවසීය.\n \nනිවසේ හිමිකරු පැවසුවේ, පාස්කු ප්\u200dරහාරය එල්ල වූ දින පස්වරු හතරට පමණ ප්\u200dරදේශයේ වෙළෙදසැළක් අසල සිටි තමන් වෙත පැමිණි මුස්ලීම් තරුණයෙකු "ඉල්හාම් උඹේ ගේ හමුදාවෙන් වට කරලා. දුවපං දුවපං" යනුවෙන් ප්\u200dරකාශ කළ බවය.\n\nකෙසේ වෙතත් එම අවස්ථාවේ තම නිවසට ගොස් එහි හිමිකරු තමන් බව පැවසූ බවත් පසුව සිය පෞද්ගලික නීතිඥවරයා හමුවී නිවස කුලීයට දීමට අදාළ නෛතික ලේඛන අදාළ නිලධාරින්ට ඉදිරිපත් කළ බවත් සාක්ෂිකරු වැඩිදුරටත් කියා සිටියේය.\n\nඉන් අනතුරුව කොමිසම සාක්ෂි විමසනු ලැබුවේ, මෙම නිවස සම්බන්ධයෙන් වැඩිදුර විමර්ශන මෙහෙය වූ අපරාධ පරීක්ෂණ දෙපාර්තමේන්තුවේ කාන්තා ප්\u200dරධාන පොලිස් පරීක්ෂකවරියක් වන නාලනී දිසානායක නිලධාරිනියගෙනි.\n\nඑහිදි අදාළ නිලධාරිනිය ප්\u200dරකාශ කළේ, ප්\u200dරහාරයට පසුදින මෙම නිවසට ගිය තමන්ට බයිසිකල් බෝල ඇතුළත් පෙට්ටි කිහිපයක්, බැටරි සහ බැටරි පෙට්ටි කිහිපයක්, පරිපථ සටහන් කිහිපයක්, බ්ලීචින් පවුඩර් යැයි සඳහන් කළ විශාල බූලියක් ඇතුළු ද්\u200dරව්\u200dය කිහිපයක් හමුවූ බවය.\n\nඑහිදී මොහොමඩ් මිල්හාන්ගේ නම සඳහන් වූ ටෙක් ශ්\u200dරී ලංකා ආයතනයේ සහතික පතක් ද එම නිලධාරිනිය විසින් සොයාගෙන තිබුණි.\n\nඅපරාධ පරීක්ෂණ දෙපාර්තමේන්තුවේ නිලධාරිය පැවසුවේ, නිවසේ තිබූ බිල්පත් ඔස්සේ සිදුකළ විමර්ශනවලදී බෝම්බකරුවන් ආගිය ස්ථාන රැසක් අනාවරණය කර ගැනීමට හැකිවූ බවය.\n\nඒ අනුව 2019 අප්\u200dරේල් මස 10 වැනිදා ගොරකාන ප්\u200dරදේශයේ සුපිරි වෙළෙඳ සංකිර්ණයෙන් භාණ්ඩ මිලදීගැනීම සඳහා ත්\u200dරස්තවාදීන් දෙදෙනෙකු ඊට ඇතුළුවන ආකාරය ආරක්ෂක කැමරාවල සටහන්ව තිබූ බව කොමිසමේදී හෙළිවිය.\n\nප.ව 8.17 ට එම වෙළෙද සංකීර්ණයට ඇතුළුවන්නේ කටුවාපිටිය සාන්ත සෙබස්තියන් දේවස්ථානයට මරාගෙන මැරෙන ප්\u200dරහාරය එල්ල කළ, අච්චි මුහම්මදු මුහම්මදු හස්තුන් සහ කිංස්බරි  හෝටලයට හෝටලයට ප්\u200dරහාරය එල්ල මොහොමඩ් අසාම් මොහොමඩ් මුබාරක් ය.\n\nඑමෙන්ම ඔවුන් දෙදෙනා අප්\u200dරේල් 11 වැනිදා බත්තරමුල්ල වෙළදසැළකට ගොස් භාණ්ඩ මිලදීගැනීමක් ද සිදුකර තිබෙනවා.\n\nසාක්ෂි දුන් නිලධාරිනිය ප්\u200dරකාශ කළේ, එම ත්\u200dරස්තවාදීන් දෙදෙනා එදින ලීටර් 50 ප්\u200dරමාණයේ Backpack 10 ක් එහිදී මිලදී ගෙන ඇති බවය.\n\nඊට අමතරව බෝල, පාවහන්, අව්කණ්නාඩි, ටී - ෂර්ට් ඇතුළු රුපියල් 76,650 ක වටිනාකමකින් යුතු භාණ්ඩ අයිතම 36ක් ඔවුන් මෙහිදී ගෙන ඇති බව සඳහන් වේ.\n\nසාක්ෂිකාරිය ජනාධිපති කොමිසමට ප්\u200dරකාශ කළේ, කිංස්බරි හෝටලයේදි මරාගෙන මැරෙන බෝම්බය පුපුරුවාගත් මොහොමඩ් අසාම් මොහොමඩ් මුබාරක් අදාළ භාණ්ඩ මිලදීගත් වෙළෙඳසැළේ Loyalty කාඩ් පත හිමි පාරිභෝගිකයෙක් බවය.\n ', 'කහවත්ත මාදම්පේ මාළු වෙළෙඳ මධ්\u200dයස්ථානයේ තවත් ව්\u200dයාපාරිකයෙකුට කොවිඩ් -19 වෛරසය ආසාදනය වී ඇති බව ඊයේ (27) රාත්\u200dරියේ හඳුනාගැනුණි.\n\nපෑලියගොඩ මත්ස්\u200dය වෙළෙඳ සංකීර්ණයේ ආශ්\u200dරිතයෙක්වන ඔහුගේ පුත්\u200dරයා අද (28) දිනයේදී උසස් පෙළ විභාගයට පෙනී සිටියේ ය.\n\nඑම සිසුවා වෙනුවෙන් ගොඩකවෙල කුලරත්ත මධ්\u200dය මහා විද්\u200dයාලයේ පිහිටි විභාග මධ්\u200dයස්ථානයේ සෞඛ්\u200dය ආරක්ෂිත විශේෂ ස්ථානයක් සකසා දී තිබුණි.', 'හෙට (29) මධ්\u200dයම රාත්\u200dරියේ සිට බස්නාහිර පළාතටම නිරෝධායන ඇඳිරිනීතිය පනවන බව යුද හමුදාපති ලුතිනන් ජෙනරාල් ශවේන්ද්\u200dර සිල්වා මහතා පවසයි.\nඑය සඳුදා උදෑසන 5.00 දක්වා ක්\u200dරියාත්මක වෙයි.\nනමුත් බස්නාහිර පළාතේ දැනට නිරෝධායන ඇඳිරිනීතිය පනවා ඇති ප්\u200dරදේශවල ඇඳිරිනීතිය දිගටම ක්\u200dරියාත්මකවන බව යුද හමුදාපතිවරයා පැවසීය.\nඑසේම සිකුරාදා (30) දිනයේ බස්නාහිර පළාතට නිරෝධායන ඇඳිරිනීතිය ක්\u200dරියාත්මක වන හෙයින් දැනට ඇඳිරිනීතිය පනවා ඇති ප්\u200dරදේශයන් හී අත්\u200dයාවශ්\u200dය ආහාර ද්\u200dරව්\u200dය සහ ඖෂධහල් හෙට (29) දින උදෑසන 8.00 සිට රාත්\u200dරි 10.00 දක්වා විවෘත කර තැබිය යුතු බවද රජය නිවේදනය කරයි.\nනොවැම්බර් මස 02වන දායින් පසුව, මීට කලින් නිවේදනය කරන ලද පරිදි එක් එක් දිස්ත්\u200dරික්කයන් හී නිරෝධායන ඇඳිරිනීතිය පනවා ඇති ප්\u200dරදේශවල ආහාර ද්\u200dරව්\u200dය වෙළෙඳසැල් සහ ඖෂධහල් සතියට දින 02ක් විවෘත කිරීමට කටයුතු කරනු ඇති බවද සඳහන් කරයි.\n ', 'මිනුවන්ගොඩ කොවිඩ් පොකුර නිර්මාණයවීමට විවිධ පැතිකඩ 4ක් පමණ හේතු වී ඇති බව හමුදාපති ලුතිනන් ජෙනරාල් ශවේන්ද්\u200dර සිල්වා මහතා පවසයි.\n\nමිනුවන්ගොඩ කොවිඩ් පොකුර ඇතිවීමට යුක්\u200dරේනයේ සිට පැමිණි ගුවන්යානා කාර්ය මණ්ඩලයක් හේතුවී ඇති බවට පළවන පුවත් සම්බන්යෙන් අද (28)  "දෙරණ අරුණ" ඔස්සේ අදහස් දක්වමින් යුද හමුදාපති ලුතිනන් ජෙනරාල් ශවේන්ද්\u200dර සිල්වා මහතා මේ බව පැහැදිලි කළේය.\n\nමිනුවන්ගොඩ සහ පෑලියගොඩ කොවිඩ් පොකුරට මුල් වූ හේතු පිළිබඳ අංශ කිහිපයක් ඔස්සේ පරීක්ෂණ ක්\u200dරියාත්මක වන බව ඔහු පැවසීය.\n\n"මිනුවන්ගොඩ පොකුර සම්බන්දයෙන් බුද්ධි අංශ විමර්ශනයක් කරලා ඒ විමර්ශන ඉවර නෑ. ඒ විමර්ශන යම්කිසි තත්ත්වයකට අරන් ගිහින් තියෙනවා. ඒ සම්බන්ධයෙන් පරික්ෂණයක් කරලා, දැනුම් දෙන්න කියලා තියෙන නිසා ඒ සම්බන්ධයෙන් කියන එක සුදුසු නෑ මේ අවස්ථාවේදි. නමුත් ඔව්, ඒ සම්බන්ධව බුද්ධි අංශ යම් කිසි දුරකට අරන් ගිහිල්ලා තිබෙනවා. ඒවා හඹාගෙන යනකොට,ආපු එක් අවස්ථාවක් තමයි මේ ආකාරයෙන් හෝටලයක් සම්බන්ධයෙන්. දැනට ස්ථිරවම කියන්න පුලුවන් එම හෝටලය ගැන සියයට 80ක් පමණ කරුණු කාරණා වාර්තා කරලා තියෙනවා. ඉදිරියේදී දැනගන්න පුලුවන් මේකත් එක් අවස්ථාවක් ද කියලා. ඔව් අනිවාර්යයෙන් මිනුවන්ගොඩට සම්බන්ධ වෙනවා මේක. මේ හෝටලය ගැන ඉදිරියේ දී දැනුම් දෙන්නම්. වාර්තාවක්ම ලබා දිලා නෑ. මේ සම්බන්ධයෙන් හොයා බලා තිබෙනවා. මීට සති දෙකකට පමණ පෙර මම කිව්වා මේක අනිවාර්යෙන් විදේශ රටකින් ආපු තත්ත්වයක් තමයි පැහැදිලි වෙන්නේ කියලා. ඒ කියන්නේ අපේ ශ්\u200dරිලාංකිකයින් සම්බන්ධයෙන්ම නෙමෙයි. පිට රටවලින් එන අයවලුන් සම්බන්ධ දෙයක් කියලා. ඒ හෝටලය සම්බන්ධයෙන් තියෙනවා, ඊට අමතරව නැව් වලින් එන අය සම්බන්ධයෙනුත් ප්\u200dරශ්නයක් තියෙනවා. මේ ආකාරයෙන් විවිධ පැතිකඩවල් හතරක් පමණ විවෘත වෙලා තියෙනවා. අපි අනිවාර්යෙන් මේ සම්බන්ධයෙන් ඉදිරියේ දී කියනවා."\n\nඑසේම, නිරෝධායන මධ්\u200dයස්ථාන, කොවිඩ් -19 රෝගී ප්\u200dරතිකාර මධ්\u200dයස්ථාන ලෙස පරිවර්තනය කිරීමට පියවර ගන්නා බව යුද හමුදාපති ලුතිනන් ජෙනරාල් ශවේන්ද්\u200dර සිල්වා මහතා වැඩිදුරටත් පැවසීය.\n\nසෑම කොවිඩි -19 රෝගියෙකුම ප්\u200dරතිකාර මධ්\u200dයස්ථාන සඳහා යොමු කිරීමට පියවර ගන්නා බවද \'දෙරණ අරුණ\' වැඩසටහනට එක්වෙමින් යුද හමුදාපතිවරයා පැවසීය.\n\nමේ වනවිට මෙරටදී හඳුනාගත් සමස්ත කොරෝනා ආසාදිතයින් සංඛ්\u200dයාව 8870ක් වන අතර ඉන් 4043 දෙනෙකු සුවය ලබා තිබේ.\n\nරෝහල්ගතව ප්\u200dරතිකාර ලබන කොවිඩ් -19 රෝගීන් සංඛ්\u200dයාව 4808කි.', 'ශ්\u200dරී ලංකාවේ ජනතාව ස්වෛරීත්වය සහ නිදහස භුක්තිවිඳිමින් සාර්ථකත්වයට පත්වනු දැකීමත් තිරසාර සංවර්ධනයක් අත්කර ගනු දැකීමත් තම රටේ අපේක්ෂාව බව අමෙරිකානු රාජ්\u200dය ලේකම් මයික් පොම්පියෝ මහතා පවසයි.\nඔහු පවසන්නේ තම සංචාරයේදී දෙරට අතර වෙළෙඳාම සහ ආයෝජන අවස්ථා සම්බන්ධයෙන් ද ආරක්ෂක සහයෝගීතා සම්බන්ධයෙන් ද මෙරට බලධාරීන් සමග සාකච්ඡා කළ බවය.\nශ්\u200dරී ලංකා විදේශ කටයුතු අමාත්\u200dය දිනේෂ් ගුණවර්ධන මහතා සමග පැවැති ද්වීපාර්ශ්වික සාකච්ඡාවෙන් අනතුරුව මාධ්\u200dය අමතමින් පොම්පියෝ මහතා පැවසුවේ අමෙරිකාව ශ්\u200dරී ලංකාව තුළ අයෝජන අවස්ථා පිළිබඳ වැඩි අවධානයක් යොමුකරන බවය.\n"ප්\u200dරජාතන්ත්\u200dරවාදය ගරුකරන රටක් ලෙස අපිට තිබෙන්නේ එක හා සමාන දැක්මක්."  \nඔහු වැඩිදුරටත් පැවසුවේ චීනයට ඇත්තේ වෙනස් දැක්මක් බවය.\nමේ අතර විදේශ කටයුතු අමාත්\u200dය දිනේෂ් ගුණවර්ධන මහතා පැවසුවේ ශ්\u200dරී ලංකාව සැම විට නොබැඳි මිත්\u200dරශීලි ප්\u200dරතිපත්තියක් අනුගමනය කරන බවය. \nශ්\u200dරී ලංකා සංචාරයෙන් අනතුරුව අමෙරිකානු රාජ්\u200dය ලේකම් මයික් පොම්පියෝ මහතා මාලදිවයින බලා පිටත්ව ගියේය.', 'අමෙරිකානු රාජ්\u200dය ලේකම්වරයා සහභාගි වන ඒකාබද්ධ ප්\u200dරවෘත්ති සාකච්ඡාව විදේශ කටයුතු අමාත්\u200dයාංශයේදී ආරම්භ වී තිබේ.', '  පාස්කු ඉරුදින ත්\u200dරස්ත ප්\u200dරහාරය එල්ල කළ සහරාන් හෂීම් ඇතුළු පිරිස රැඳී සිටි පානදුර, පරත්ත පාර ප්\u200dරදේශයේ පිහිටි නිවසේ හිමිකරු පාස්කු ඉරුදින ත්\u200dරස්ත ප්\u200dරහාරය පිළිබඳ විමර්ශනය කරන ජනාධිපති කොමිෂන් සභාව හමුවේ ඊයේ (27) සාක්ෂි ලබාදුන්නේය.\n\nඑස්. එම් ඉල්හාම් නැමැති මෙම පුද්ගලයා කොමිසම හමුවට කැඳවූ පළමු අවස්ථාව මෙය වේ.\n\nඑහිදී සාක්ෂි ලබාදෙමින් ඔහු පැවසුවේ මොහොමඩ් අසාම් මොහොමඩ් මුබාරක් නැමැති පුද්ගලයාට තමන් මසකට රුපියල් හතලිස් දහසක් බැගින් වූ මුදලක් ලබා ගනිමින් කුලී පදනම මත එම නිවස ලබාදුන් බවය.\n\nකොළඹ කිංග්ස්බරි හෝටලයට මරාගෙන මැරෙන ප්\u200dරහාරය එල්ල කළ මොහොමඩ් මුබාරක්ගේ ඡායාරූපය පෙන්වූ විට නිවසේ හිමිකරු තමා නිවස කුලී පදනම මත ලබාදුන්නේ එම පුද්ගලයාට බව එහිදී කොමිසම හමුවේ හඳුනාගත්තේය.', 'අමෙරිකානු රාජ්\u200dය ලේකම් මයික් පොම්පියෝ සහ විදේශ අමාත්\u200dය දිනේෂ් ගුණවර්ධන මහතා අතර ද්විපාර්ශ්වික සාකච්ඡා මේ වනවිට පැවැත්වේ.\nවිදේශ කටයුතු අමාත්\u200dයාංශයේදී එම සාකච්ඡා පැවැත්වේ.\nඉන් අනතුරුව ඔවුන් දෙදෙනා ඒකාබද්ධ මාධ්\u200dය සාකච්ඡාවකට එක්වීමට නියමිතය.\nමේ අතර අමෙරිකානු රාජ්\u200dය ලේකම් මයික් පොම්පියෝ මහතා අද (28) උදෑසන ජනාධිපති ගෝඨාභය රාජපක්ෂ මහතා හමුවිය.\nඅමෙරිකානු රාජ්\u200dය ලේකම් මයික් පොම්පියෝ මහතා සහ ජනාධිපති ගෝඨාභය රාජපක්ෂ මහතාගේ හමුව පිළිබඳව කොළඹ පිහිටි අමෙරිකානු තානාපති කාර්යාලය ට්විටර් පණිවුඩයක් නිකුත් කර තිබේ.\nඑය පහතින් දැක්වෙයි.\nඅමෙරිකානු රාජ්\u200dය ලේකම්වරයා ඊයේ (27) සවස මෙරටට පැමිණි අතර ඔහු මෙරටට පැමිණියේ ඉන්දීය සංචාරයකින් අනතුරුවය.', 'මෙරටට පැමිණ සිටින අමෙරිකානු රාජ්\u200dය ලේකම් මයික් පොම්පියෝ මහතා අද (28) උදෑසන ජනාධිපති ගෝඨාභය රාජපක්ෂ මහතා හමුවී තිබේ.\nඅමෙරිකානු රාජ්\u200dය ලේකම්වරයා ඊයේ (27) සවස මෙරටට පැමිණි අතර ඔහු මෙරටට පැමිණියේ ඉන්දීය සංචාරයකින් අනතුරුවය.\nමේ අතර, අමෙරිකානු රාජ්\u200dය ලේකම් මයික් පොම්පියෝ මහතා සහ ජනාධිපති ගෝඨාභය රාජපක්ෂ මහතාගේ හමුව පිළිබඳව කොළඹ පිහිටි අමෙරිකානු තානාපති කාර්යාලය ට්විටර් පණිවුඩයක් නිකුත් කර තිබේ.\nඑය පහතින් දැක්වෙයි.', 'රුපියල් කෝටි අටසීයක් වටිනා නිල් මැණික් බුදුපිළිමයක් අලෙවි කිරීමට තැත් කරමින් සිටි අවස්ථාවේ දී පොලීසිය සිදුකළ මෙහෙයුම අතරතුර පළාගිය සැකකරුවකු අත්අඩංගුවට ගැනීමට මොනරාගල කොට්ඨාස අපරාධ විමර්ශන අංශයේ නිලධාරීන් සමත් වී තිබේ.\n\nමොනරාගල කුඹුක්කන ප්\u200dරදේශයේ දී එම පිළිමය අලෙවි කිරීමට සුදානම්වෙමින් සිටි අතරතුර පොලීසිය මෙම මෙහෙයුම ක්\u200dරියාත්මක කළ අතර එහිදී චීවරධාරීයෙක් ඇතුළු පුද්ගලයන් සිව්දෙනෙකු අත්අඩංගුවට ගැනීමට හැකිවිය.\n\nඑම මෙහෙයුම අතර තුර පළාගිය එම ජාවාරමේ ප්\u200dරධාන සැකකරුගේ සහායකයා බව කියන එම පුද්ගලයා දීර්ඝ විමර්ශනයකින් අනුව මෙලෙස අත්අඩංගුවට ගෙන තිබේ.\n\nමෙලෙස අත්අඩංගුවට ගෙන ඇත්තේ බුත්තල පීල්ලවෙල ප්\u200dරදේශයේ පදිංචි වයස අවුරුදු 36ක් වන පුද්ගලයකු වන අතර සැකකරු වැඩිදුර විමර්ශන සදහා මොනරාගල පොලිසිය වෙත භාරදී ඇත.', 'උද්ගතව ඇති කොවිඩ් නයින්ටීන් වෛරස තත්ත්වය හමුවේ අත්\u200dයාවශ්\u200dය සේවා කාර්යක්ෂමව, විධිමත්ව සහ අඛණ්ඩව පවත්වාගෙන යාමට අවශ්\u200dය පියවර ගත යුතු බව ආර්ථික පුනර්ජීවන හා දරිද්\u200dරතාව තුරන් කිරිම සඳහා වන ජනාධිපති කාර්ය සාධක බළකායේ සභාපති බැසිල් රාජපක්ෂ මහතා පවසයි.\nබැරෑරුම් තත්ත්වයකදී වුවද විදුලිය, ජලය, ඉන්ධන, ගෑස්, සෞඛ්\u200dය ඇතුළු ජනතාවට අත්\u200dයාවශ්\u200dය සේවාවන් අඛණ්ඩව ලබාදීම සඳහා නිසි ක්\u200dරමවේදයක් සකස් කරන ලෙස ද ජනාධිපති කාර්යය සාධක බළකායේ සභාපතිවරයා උපදෙස් ලබාදී තිබේ.\nජනාධිපති කාර්ය සාධක බළකායේ සභාපති බැසිල් රාජපක්ෂ මහතා ඇතුළු පිරිසක් ඊයේ (27) පස්වරු අරලියගහ මන්දීරයේ විශේෂ සාකච්ඡාවක් පවත්වා ඇති අතර එම සාකච්ඡාවට එක්වෙමින් සභාපතිවරයා මේ බව සඳහන් කළ බව අග්\u200dරාමාත්\u200dය මාධ්\u200dය ඒකකය සඳහන් කළේය.\nමෙහිදී අදහස් දක්වා ඇති බැසිල් රාජපක්ෂ මහතා පවසා ඇත්තේ ලොව බලවත් රටවල වෛරසය දරුණු ලෙස පැතිරි යන අවස්ථාවක මෙරට සෞඛ්\u200dය අංශ ආරක්ෂක හා පරිපාලන අංශ කොවිඩ් නයින්ටීන් වෛරසය පාලනය කිරිම සඳහා සිදුකරන කාර්ය භාරය රටක් ලෙස අගය කළයුතු බවය.\nමෙරට වැඩිහිටි ජනතාව රැක ගැනිම සඳහා අවශ්\u200dය සියලු පියවර ගන්නා ලෙස උපදෙස් ලබාදී ඇති සභාපතිවරයා මහජනාධාර සහ විශ්\u200dරාම වැටුප් ඔවුන්ගේ නිවෙස් වෙත ගොස් ලබාදීමට අවශ්\u200dය පියවර ගන්නා ලෙස දිසාපතිවරුන්ට සහ තැපැල්පතිවරයාට උපදෙස් ලබාදී තිබේ.\nඑමෙන්ම නිවෙස් වල නිරෝධායනයට යොමුකර ඇති පවුල් සඳහා සති දෙකකට සරිලන පරිදි බඩු මල්ලක් ලබාදීම සම්බන්ධයෙන් ද මෙහිදී අවශ්\u200dය උපදෙස් ලබාදී ඇති බව සඳහන් වේ.\nඑමෙන්ම ණය වාරික සඳහා සහන කාලයක් ලබාදීම සම්බන්ධයෙන් ද මෙම සාකච්ඡාවේදී අවදානය යොමුවී ඇති අතර සතියක් පුරා සම්පූර්ණයෙන්ම වසාදැමුණු ප්\u200dරදේශවල පවුල් සඳහා සඳහා රුපියල් 5000 බැගින් ලබාදීමට ද පියවර ගෙන තිබේ.', 'මිනුවන්ගොඩ සහ පෑලියගොඩ කොවිඩ් නයින්ටීන් පොකුරෙන් වාර්තා වන සමස්ථ ආසාදිතයින්ගේ ගණන 5400 සීමාවට ලඟා වී තිබේ.\nඒ ඊයේ (27) දිනයේ හඳුනාගැණුනු නව ආසාදිතයින් 457 දෙනා ද සමගය.\nඑසේ හඳුනාගැණුනු ආසාදිතයින්ගෙන් 10 දෙනෙකු නිරෝධායන මධ්\u200dයස්ථාන තුළින් හඳුනාගෙන ඇති අතර අනෙක් ආසාදිතයින් 447 දෙනා පෑලියගොඩ සහ මිනුවන්ගොඩ කොවිඩ් ආසාදිතයින්ගේ ආශ්\u200dරිතයින් බව යුද හමුදාපති ලුතිතන් ජෙනරාල් ශවේන්ද්\u200dර සිල්වා මහතා සඳහන් කළේය.\nඒ අනුව, මිනුවන්ගොඩ සහ පෑලියගොඩ කොවිඩ් නයින්ටීන් පොකුරේ සමස්ථ ආසාදිතයින් සංඛ්\u200dයාව 5395ක් දක්වා ඉහළ ගොස් තිබේ.\nමෙරට සමස්ථ කොවිඩ් නයින්ටීන් ආසාදිතයින් සංඛ්\u200dයාව ද මේ වන විට 8770 දෙනෙකු දක්වා ඉහළ ගොස් ඇති අතර ඉන් රෝගීන් 4043 දෙනෙකු පූර්ණ සුවය ලබා රෝහල්වලින් පිටව ගොස් ඇති බව සෞඛ්\u200dය අමාත්\u200dයාංශය සඳහන් කළේය.\nඒ අනුව, රෝගීන් 4808 දෙනෙකු තවදුරටත් පූර්ණ වෛද්\u200dය අධීක්ෂණය යටතේ රෝහල්ගතව ප්\u200dරතිකාර ලබමින් සිටී.\nපසුගිය දින 06 තුළ පමණක් කොවිඩ් නයින්ටීන් ආසාදිතයින් 2883 දෙනෙකු හඳුනාගෙන ඇති අතර මෙරටින් වැඩිම රෝගීන් සංඛ්\u200dයාවක් වාර්තා වී ඇත්තේ පසුගිය 23 වනදාය.\nමේ අතර ඊයේ දිනය තුළ පමණක් කොවිඩ් මරණ තුනක් මෙරටින් වාර්තා විය. එය දිනක් තුළ මෙරටින් වාර්තා වූ වැඩිම කොවිඩ් මරණ සංඛ්\u200dයාව වේ.\nමේ අතර රජයේ ප්\u200dරවෘත්ති දෙපාර්තමේන්තුව මෙම මරණ තුනෙන් අවසන් වරට වාර්තා වු මරණ දෙක පිළිබඳව ඊයේ රාත්\u200dරී නිවේදනයක් නිකුත් කළේය.\nඑහි සඳහන් කළේ, මෙහිදී මියගිය පුද්ගලයින් දෙදෙනා කොළඹ ජාතික රෝහලට ඇතුළත් කරන අවස්ථාව වන විටත් මියගොස් සිට ඇති බවට සෞඛ්\u200dය අමාත්\u200dයාංශ ලේකම්වරයා තහවුරු කර ඇති බවය.', 'හෙරොයින් කිලෝග්\u200dරෑම් 1ක් සමග සැකකරුවෙක් මීගමුව, කුරණ ප්\u200dරදේශයේදී අත්අඩංගුවට ගෙන ඇත.\n\nඔහු මට්ටක්කුලිය ප්\u200dරදේශයේ පදිංචිකරුවෙක් බව පොලීසිය පවසයි.\n\nඔහු සතුව තිබු හෙරොයින් තොගයේ වටිනාකම රුපියල් කෝටියක් පමණ වන බව පොලීසිය සඳහන් කළේය.\n\nමට්ටක්කුලිය ප්\u200dරදේශයේ සිට මීගමුව දක්වා වෑන් රථයකින් හෙරොයින් ප්\u200dරවාහනය කරන පුද්ගලයෙකු මෙලෙස අත්අඩංගුවට ගත් බව පොලීසිය පැවසුවේය.\n\nඑහිදී සැකකරු සතුව තිබු හෙරොයින් කිලෝග්\u200dරෑම් 01ක සහ එම වෑන් රථය පොලිස් භාරයට ගෙන තිබේ.\n\nඅත්අඩංගුවට ගත් සැකකරු අද මීගමුව මහෙස්ත්\u200dරාත් අධිකරණයට ඉදිරිපත් කර රැඳවුම් නියෝග මත වැඩිදුර විමර්ශන සිදු කරන බව පොලීසිය සඳහන් කළේය.', 'දිවයිනට පැමිණි අමෙරිකානු රාජ්\u200dය ලේකම් මයික් පොම්පියෝ මහතා අද (28) ජනාධිපති ගෝඨාභය රාජපක්ෂ මහතා සහ අග්\u200dරාමාත්\u200dය මහින්ද රාජපක්ෂ මහතා සමග ද්විපාර්ශවික සාකච්ඡා පැවැත්විමට නියමිතව තිබේ.\nඉන්දියානු සංචාරය නිමවා අමෙරිකානු රාජ්\u200dය ලේකම්වරයා ඊයේ (27) රාත්\u200dරියේ කටුනායක බණ්ඩාරනායක ජාත්\u200dයන්තර ගුවන්තොටුපලෙන් මෙරටට පැමිණියේය.\nරාජ්\u200dය ලේකම්වරයා ඇතුළු දූත පිරිස රාත්\u200dරි 07.35ට පමණ අමෙරිකා එක්සත් ජනපද ගුවන් හමුදාවට අයත් බෝයින් 757 දරණ ගුවන් යානයෙන් දිවයිනට පැමිණි බව "අද දෙරණ" ගුවන්තොටුපල වාර්තාකරු සඳහන් කළේය.\nඅමෙරිකානු රාජ්\u200dය ලේකම්වරයා ඇතුළු දූත පිරිස අමෙරිකානු තානාපති කාර්යාලයේ නිළධාරින් මෙන්ම විදේශ කටයුතු අමාත්\u200dයාංශයේ නිළධාරින් පිරිසක් විසින් පිළිගනු ලැබීය.\nජනාධිපතිවරයා සහ අග්\u200dරාමාත්\u200dයවරයා මුණගැසී ද්විපාර්ශවික සාකච්ඡා පැවැත්විමෙන් පසු ව අමෙරිකානු රාජ්\u200dය ලේකම්වරයා සහ විදේශ අමාත්\u200dය දිනේෂ් ගුණවර්ධන මහතා සහභාගී වන විශේෂ මාධ්\u200dය හමුවක් පැවැත්විමට නියමිතව තිබේ.\nඑම මාධ්\u200dය හමුවෙන් අනතුරුව පොම්පියෝ මහතා කොච්චිකඩේ දේවස්ථානයේ නිරික්ෂණයකට එක් වීමට නියමිත බව වාර්තා වේ.\nඅද දහවල් ආමෙරිකානු රාජ්\u200dය ලේකම්වරයා සිය සංචාරය අවසන් කර මාලදිවයින බලා පිටත්ව යාමට නියමිතය.', 'ඌව, නැගෙනහිර සහ උතුරු මැද පළාත්වලත් හම්බන්තොට, මුලතිව් සහ වවුනියා දිස්ත්\u200dරික්කවලත් සවස 2 න් පසු තැනින්තැන වැසි හෝ ගිගුරුම් සහිත වැසි ඇතිවන බව කාලගුණ විද්\u200dයා දෙපාර්තමේන්තුව පවසයි.\nඇතැම් ස්ථාන වලට විශේෂයෙන්ම ඌව පළාතේ සහ ත්\u200dරිකුණාමලය, අම්පාර දිස්ත්\u200dරික්කවලත් මි.මි.50 ට වැඩි තරමක තද වැසි ඇතිවිය හැක.\nගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු මඟින් සිදුවන අනතුරු අවම කර ගැනීමට අවශ්\u200dය පියවර ගන්නා ලෙස කාලගුණ විද්\u200dයා දෙපාර්තමේන්තුව ජනතාව දැනුම් දී ඇත.', '  නිරෝධායන ඇඳිරි නීතිය පනවා ඇති ප්\u200dරදේශවල අපහසුතාවයට පත්ව සිටින ජනතාවට අත්\u200dයවශ්\u200dය ආහාර ද්\u200dරව්\u200dය බෙදාදීමේ වැඩපිළිවෙළක් මනුසත් දෙරණ සහ DIALOG ආයතනය එක්ව ආරම්භ කළේය.\n\nඒ අනුව, එම වැඩසටහන අද (28) සිව්වැනි දිනටත් ක්\u200dරියාත්මක කෙරුණේ වැලිවේරිය ඇඹරළුව ප්\u200dරදේශය ආවරණය කරමිනි.\n\nමනුසත් දෙරණ මෙම විශේෂ සහන ක්\u200dරියාන්විතය DIALOG සමග එක්ව ඉදිරියටත් සිදු කරයි.', 'ගෙවුණු දින 7ක කාලය තුළ පමණක් ලොව පුරා නව කොවිඩ් ආසාදිතයන් මිලියන 3කට ආසන්න සංඛ්\u200dයාවක් වාර්තා වී ඇති බව ලෝක සෞඛ්\u200dය සංවිධානය පවසයි.\n\nඑම සංවිධානය පෙන්වා දෙන්නේ වසංගතය ආරම්භයේ සිට කෙටිම කාලයකින් වැඩිම ආසාදිතයන් සංඛ්\u200dයාවක් හමු වූ ප්\u200dරථම අවස්ථාව මෙය බවය.\n\nපසුගිය සතියට සාපේක්ෂව යුරෝපයේ දෛනික කොවිඩ් මරණ සියයට 40කින් පමණ ඉහළ ගොස් ඇති බව ද ලෝක සෞඛ්\u200dය සංවිධානය පෙන්වා දී තිබේ.\n\nලෝක සෞඛ්\u200dය සංවිධානයේ ප්\u200dරකාශක මාග්\u200dරට් හැරිස් පවසන්නේ, ප්\u200dරංශය, ස්පාඥ්ඤ, නෙදර්ලන්තය සහ රුසියාව යන රටවල කොරෝනා ආසාදිතයින් තුනෙන් එකක් පමණ වැඩි වී ඇති බවයි.\n\nරෝහල්වල දැඩිසත්කාර ඒකක, රෝගීන්ගෙන් පිරී යාම කණගාටුවට කරුණක් බව ද ඇය වැඩිදුරටත් ප්\u200dරකාශ කළාය.\n\nමේ වනවිට යුරෝපයේ කොවිඩ්-19 කේන්ද්\u200dරය බවට පත්ව ඇති ප්\u200dරංශයෙන් අප්\u200dරේල් මාසයෙන් පසු වාර්තා වූ වැඩිම දෛනික කොවිඩ් මරණ සංඛ්\u200dයාව ඊයේ (27) වාර්තා වූ අතර එය 523 කි.', 'ලොව පුරා සිදුව ඇති කොවිඩ් මරණ වලට වායු දූෂණයේ බලපෑමක් පවතින බවට අධ්\u200dයයනයකින් අනාවරණය වී තිබේ.\nජර්මානු හා සයිප්\u200dරස් විශේෂඥයින් පිරිසක් විසින් සිදුකළ අධ්\u200dයයනයකින් අනාවරණය වී ඇත්තේ ලොව පුරා මේ දක්වා සිදුව ඇති කොවිඩ් මරණ වලින් සියයට 15කට වායු දූෂණයේ බලපෑමක් පවතින බවට නිගමනය කළ හැකි බවය.\nවිශේෂයෙන් පෘථීවියේ පරිසර දූෂණය වැඩිම කලාපය ලෙස සැලකෙන නැගෙනහිර ආසියානු කාලාපයේ කොවිඩ් මරණවලින් සියයට 27කටම වායු දූෂණය හේතු වී ඇති බව එම අධ්\u200dයයනයෙන් අනාවරණය කර ඇත.\nවායු දූෂණය හේතුවෙන් සෑම පුද්ගලයෙකුගේම අපේක්ෂිත ආයු කාලයෙන් වසර දෙකක් අඩුවන බවට විද්\u200dයාඥයින් සිදුකළ පර්යේෂණ වලින් මීට පෙර අනාවරණය කර තිබුණි.']