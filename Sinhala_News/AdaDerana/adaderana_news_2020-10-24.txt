['කොවිඩ් - 19 වෛරසය ආසාදනය වී ඇති තවත් 75 දෙනෙකු හඳුනාගත් බව යුද හමුදාපති ලුතිනන් ජෙනරාල් ශවේන්ද්\u200dර සිල්වා මහතා සඳහන් කරයි.\nඔවුන් සියලු දෙනාම මීට පෙර හඳුනාගත් කොවිඩ් ආසාදිතයින්ගේ සමීප ආශ්\u200dරිතයින් ය.\nඒ අනුව මේ වනවිට අද (24) දිනට වාර්තා වූ ආසාදිතයින් සංඛ්\u200dයාව 276ක් වෙයි.\nමිනුවන්ගොඩ සහ පෑලියගොඩ කොවිඩ් පොකුරේ සමස්ථ ආසාදිතයින් සංඛ්\u200dයාව මේ වනවිට 3958ක් දක්වා ඉහළ ගොස් තිබේ. ', 'වාලච්චේන පොලිස් බල ප්\u200dරදේශය මේ මොහොතේ සිට හුදකලා ප්\u200dරදේශයක් ලෙස ප්\u200dරකාශයට පත්කර තිබේ.\nයුද හමුදාපති ශවේන්ද්\u200dර සිල්වා මහතා සඳහන් කළේ කොවිඩ් -19 වැළැක්වීමේ පියවරක් ලෙස මෙම තීරණය ගෙන ඇති බවය.', 'පෑලියගොඩ මත්ස්\u200dය වෙළෙඳපොළට සම්බන්ධ වූ පුද්ගලයින් 40 දෙනෙකුගේ PCR පරීක්ෂණ අද (24) කල්පිටිය මූලික රෝහලේ සිදුකෙරුණු අවස්ථාවේ එහි පැමිණි පුද්ගලයෙකු හදිසි රෝගී තත්ත්වයක් මත රෝහල්ගත කිරීමෙන් පසු ජීවිතක්ෂයට පත්ව තිබේ.\nප්\u200dරදේශභාර මහජන සෞඛ්\u200dය පරීක්ෂකවරයා සඳහන් කළේ ඔහු ඇදුම රෝගයෙන් පෙලුණු තැනැත්තෙකු බවය.\nමෙලෙස මියගොස් තිබුණේ පෑලියගොඩ මත්ස\u200d්\u200dය වෙළෙඳපොළේ සිට මාළු රැගෙනයන ලොරි රථයක සේවය කළ 32 හැවිරිදි කන්දකුලිය ප්\u200dරදේශයේ පදිංචි එක්දරු පියෙකි.\nමේ අතර කොවිඩ් ආසාදිත බවට තහවුරු වූ පෑලියගොඩ මාළු වෙළෙඳපොලේ සේවය කළ බදුල්ල හාලිඇල පදිංචි අයෙකු කොළඹදී සිදුකළ  PCR පරීක්ෂණයෙන් පසු සෞඛ්\u200dය අංශ මගහරිමින් බදුල්ල හාලිඇල පිහිටි සිය නිවෙසවෙත පැමිණ ඇති බව හෙළි විය.\nකොළඹ සිට බස්රථයකින් පැමිණ ඇති මෙම පුද්ගලයා හාලිඇල නගරයේ මත්පැන් අලෙවිසලට සහ යාබද වෙළෙඳසැළකටත් පැමිණ ඇති බව අනාවරණය විය. \nසෞඛ්\u200dය අංශ ඔහුව හඳුනාගැනීමෙන් පසු රෝහල්ගත කිරීමට පියවරගත් අතර ඔහුගේ ආශ්\u200dරිතයින් ස්වයං නිරෝධායනයට යොමු කරනු ලැබීය. \nමේ අතර පානදුර ප්\u200dරදේශයේ ගෙයින්ගෙට ගොස් මාළු අලෙවි කළ 52 හැවිරිදි මොරටුව කොරළවැල්ල ප්\u200dරදේශයේ පදිංචි වෙළෙන්ඳෙකුට ද කොවිඩ් -19 වෛරසය ආසාදනය වී ඇතැයි තහවුරු වී තිබේ.', 'වැල්ලවත්ත සහ බම්බලපිටිය පොලිස් බලප්\u200dරදේශවලට ද නිරෝධායන ඇඳිරිනීතිය පනවා ඇති බවට හුවමාරු වෙමින් ඇති පුවත අසත්\u200dයක් බව පොලිස් මාධ්\u200dය ප්\u200dරකාශක නියෝජ්\u200dය පොලිස්පති අජිත් රෝහණ මහතා පවසයි.\nඅදාළ අසත්\u200dය පුවත සමාජ මාධ්\u200dයජාල හා කෙටි පණිඩුව ඔස්සේ සංසරණය වෙමින් ඇති බව වාර්තා වෙයි.  ', 'පාස්කු ඉරුදින ත්\u200dරස්ත ප්\u200dරහාරය එල්ල වන අවස්ථාවේ සිංගප්පුරුවේ රෝහලක රැඳීසිටිමින් ප්\u200dරතිකාර ලබාගැනීමට අදාළ වෛද්\u200dය වාර්තා ජනාධිපති කොමිසමට ඉදිරිපත්කරන ලෙස පාස්කු ප්\u200dරහාරය පිළිබඳ විමර්ශනයකරන ජනාධිපති කොමිසම හිටපු ජනාධිපති මෛත්\u200dරීපාල සිරිසේන මහතාට අද (24) නියෝග කළේය.\nඒ පාස්කු ප්\u200dරහාරය එල්ල වූ දින සහ ඊට පෙරදින හිටපු ජනාධිපති මෛත්\u200dරීපාල සිරිසේන මහතා සහ රාජ්\u200dය බුද්ධි සේවයේ හිටපු අධ්\u200dයක්ෂ නිලන්ත ජයවර්ධන මහතා අතර පැවැති දුරකථන සම්බන්ධතා අද කොමිසමේ දී ප්\u200dරශ්නගත වූ අවස්ථාවේ දීය.\nමේ අතර පාස්කු ඉරුදින ත්\u200dරස්ත ප්\u200dරහාරය එල්ලවීමට මිනිත්තු 46 කට පෙර සිංගප්පුරුවේ සිටි හිටපු ජනාධිපතිවරයා එවකට මෙරට රාජ්\u200dය බුද්ධි සේවයේ අධ්\u200dයක්ෂ නිලන්ත ජයවර්ධන මහතාට දුරකථන ඇමතුමක් ගෙන ඇති බව ජනාධිපති කොමිසමේ දී අද අනාවරණ විය.\nපාස්කු ඉරුදින ත්\u200dරස්ත ප්\u200dරහාරය එල්ල වන අවස්ථාවේ මෙරට විධායක ජනාධිපතිවරයා, ආරක්ෂක අමාත්\u200dයවරයා සහ නීතිය හා සාමය විශයභාර අමාත්\u200dයවරයාව සිටි හිටපු ජනාධිපති මෛත්\u200dරීපාල සිරිසේන මහතා අද 06වන දිනටත් ජනාධිපති කොමිසමට පැමිණි අතර එහිදී අගරදගුරු අතිඋතුම් මැල්කම් කාදිනල් රංජිත් හිමිපාණන් නියෝජනය කරමින් ජනාධිපති නීතිඥ ශමිල් පෙරේරා මහතා හරස් ප්\u200dරශ්න විමසීය.\nඑහිදී ජනාධිපති නීතිඥවරයා, පාස්කු ප්\u200dරහාරය පිළිබඳ සොයාබැලීමට පත්කළ පාර්ලිමේන්තු තේරීම් කාරක සභාව හිටපු ජනාධිපතිවරයාගෙන් ප්\u200dරශ්න කළ අවස්ථාවේ ෆීල්ඩ් මාෂල් සරත් ෆොන්සේකා මහතා නගන ලද ප්\u200dරශ්නයක් කෙරෙහි හිටපු ජනාධිපතිවරයාගේ අවධානය යොමු කළේය.\nඑම ප්\u200dරශ්නය යොමු කිරීමත් සමග විවෘත කොමිසම හමුවේ කරුණු දක්වමින් හිටපු ජනාධිපති මෛත්\u200dරීපාල සිරිසේන මහතා සදහන් කළේ, "ස්වාමිනී, පාස්කු ප්\u200dරහාරය පිළිබඳ සොයාබැලීමට පත්කළ පාර්ලිමේන්තු තේරීම් කාරක සභාවේ කටයුතු මම පිළිගන්නේ නැහැ. මම ඒකට සාක්ෂිදෙන්න ගියෙත් නැහැ. අවශ්\u200dයනම් ජනාධිපති ලේකම් කාර්යාලයට ඇවිත් හම්බවෙන්න කිව්වා. දැන් ඔබතුමා ඔය ප්\u200dරශ්නෙදි ඇහුවෙ, සරත් ෆොන්සේකා මහත්මයාට මාත් එක්ක පෞද්ගලික වෛරයක් තියෙනවා. ඒ තේරීම් කාරක සභාවේ ඉදපු අනිත් සමාජිකයනුත් මාත් එක්ක පෞද්ගලික වෛරයකින් ඉදපු අය. මම ඒක හමුවේ ප්\u200dරකාශයක් කරලා තියෙනවානම් ඒ ප්\u200dරකාශය විතරක් හරි. නමුත් ඒ පාර්ලිමේන්තු තේරීම් කාරක සභාව මම ගැන නිර්දේශ කරලා තියෙනවානම් මම ඒවා පිළිගන්නේ නැහැ," යැයි හිටපු ජනාධිපතිවරයා පිළිතුරු දුනි. \nමෙහිදී ජනාධිපති නීතිඥවරයා හිටපු ජනාධිපතිවරයාගෙන් විමසා සිටියේ, "ඔබ 2019 වර්ෂයේ දෙසැම්බර් මස 24වන දින නීතිය හා සාමය අමාත්\u200dයාංශය ඔබ යටතට ගත්තේ ඔබව ඝාතනය කිරීමට කුමන්ත්\u200dරණයක් පවතිනවා," යැයි සමාජය හමුවේ මතයක් පැවති නිසාද යන්න ය.\nඑහිදී "නැහැ ස්වාමිනී, මම එය ප්\u200dරතික්ෂේප කරනවා," යැයි හිටපු ජනාධිපතිවරයා පැවසීය.\n"ඔබ කොමිසම හමුවේ සාක්ෂි දුන්නා ඉකුත් වසරේ අප්\u200dරේල් 04 විදෙස් බුද්ධි අංශයකින් මෙම ප්\u200dරහාරය පිළිබඳ පූර්ව දැනුවත් කිරීමක් කරලත් ඔබ විසින් අප්\u200dරේල් 08 දින පැවැත්වූ ජ්\u200dයෙෂ්ඨ පොලිස් නිලධාරින්ගේ රැස්වීමේ දි කිසිදු නිලධාරියෙකු පූර්ව දැනුවත් කිරීමේ තොරතුර ගැන දැනුම් දුන්නේ නැහැ කියලා. ඒ පිළිබද පැහැදිළි කිරීමක් කරන්න පුළුවන්ද?," යැයි ජනාධිපති නීතිඥ ශමිල් පෙරේරා මහතා මෙහිදී විමසීමක් කළේය.\n"ඔව් ස්වාමිනී, කිසිවෙකු එම රැස්වීමේදී ඒ වනවිටත් ලැබී තිබුණු පූර්ව දැනුවත් කිරීමේ තොරතුර ගැන කිව්වේ නැහැ. ඒ වෙද්දිත් පොලිස්පති, ආරක්ෂක ලේකම් ඇතුළු ආරක්ෂක අමාත්\u200dයාංශය යටතේ සිටි නිලධාරින් රැසක් මේ ගැන දැනං ඉඳලා තියෙනවා. නමුත් මට කිව්වේ නැහැ. තොරතුර ගැන දැනගත්තානම් මම රට යන එක නවත්වනවා," යැයි හිටපු ජනාධිපතිවරයා ඊට පිළිතුරු දෙමින් කියා සිටියේ ය.\n"රාජ්\u200dය බුද්ධි සේවයේ හිටපු අධ්\u200dයක්ෂ නිලන්ත ජයවර්ධන මහතා සාක්ෂිදෙමින්, මේ කොමිසම හමුවේ කියා සිටියා අප්\u200dරේල් 04 විදෙස් බුද්ධි අංශයකින් ලද තොරතුර ගැන අප්\u200dරේල් 11 වෙද්දි ආරක්ෂක අංශ නිලධාරින් ඇතුළු 15,000ක දෙනා දැනගෙන හිටියා කියලා. ඔබ ඒ ගැන මොකක්ද හිතන්නේ," යැයි ජනාධිපති නීතිඥවරයා විමසා සිටියේ ය.\n"15,000 ක් දැනගෙන හිටියද කියලා නිශ්චිත වශයෙන්ම මම දන්නේ නැහැ. නමුත් 15,000ක් දැනගත්තා කිව්වට එවකට ජනාධිපති ආරක්ෂක අංශ ප්\u200dරධානියා වෙච්ච ජ්\u200dයෙෂ්ඨ නියෝජ්\u200dය පොලිස්පති රොහාන් ද සිල්වා මහතාවත් දැනගෙන හිටියේ නැහැ," යැයි හිටපු ජනාධිපතිවරයා පැවසීය.\n"ඒක පිළිගන්න පුළුවන් කතාවක්ද..? ආරක්ෂක අංශ නිලධාරින් ඇතුළුව 15,000 දෙනා දැනන් ඉදපු දෙයක් රටේ ජනාධිපතිවරයා සහ ආරක්ෂක අමාත්\u200dයවරයා වන ඔබතුමා දැනන් හිටියේ නැහැ කියන එක," යැයි ජනාධිපති නීතිඥවරයා පෙරළා ප්\u200dරශ්න කළේය.\n" මම දන්නේ නැහැ ඒක," යැයි හිටපු ජනාධිපතිවරයා ඊට කෙටියෙන් පිළිතුරු දුනි.\nඑහිදී ජනාධිපති නීතිඥවරයා විමසාසිටියේ, "ඔබ එවකට රාජ්\u200dය බුද්ධි සේවයේ අධ්\u200dයක්ෂවරයා ලෙස කටයුතු කරපු නිලන්ත ජයවර්ධන මහතාට කියා තිබුණා නේද ජාතික ආරක්ෂාව සම්බන්ධයෙන් වැදගත් තොරතුරක් තිබුනොත් ඔබව සෘජුවම දැනුවත් කරන්න කියලා. ඉතිං මේ තොරතුර ගැන ඔබව ඔහු දැනුවත් කළේ නැද්ද..?" යන්න ය.\n"ඔව්, මම ජාතික ආරක්ෂක කවුන්සිලයේදී ජයවර්ධන මහත්මයාට එහෙම දැනුම්දීලා තිබුණා. නමුත් පාස්කු ඉරුදින මේ අවාසනාවන්ත සිදුවීම වෙනකන්ම කිසිවෙකුත් මාව මෙවැනි දෙයක් ගැන දැනුවත් කළේ නැහැ," යැයි හිටපු ජනාධිපතිවරයා වැඩිදුරටත් කියා සිටියේ ය.\n"ඔබ නිලන්ත ජයවර්ධන මහතා සමග දෛනිකව දුරකථනයෙන් සම්බන්ධවීම පුරුද්දක්ව පැවතියාද?" යැයි ජනාධිපති නීතිඥවරයා මෙහිදී විමසීමක් කළේය.\n"නැහැ එහෙම දිනපතා දුරකථන සම්බන්ධතා පැවැත්වුවේ නැහැ," යැයි හිටපු ජානාධිපතිවරයා පිළිතුරු දුනි.\n"ඔබ එහෙම කිව්වට 2019 ජනවාරි මාසේ 01 වෙනිදා ඉදලා අප්\u200dරේල් 31 වෙනිදා වෙනකන් නිලන්ත ජයවර්ධන මහතා සහ ඔබතුමාගේ පැජට් පාරේ පිහිටි නිවස අතර දුරකතන ඇමතුම් 221 ක් පැවති බවට දුරකතන වාර්තා තියෙනවා," යැයි ජනාධිපති නීතිඥ ශමිල් පෙරේරා මහතා හිටපු ජනාධිපතිවරයාගේ අවධානයට දුරකථන වාර්තා යොමුකර සිටියේ ය.\nඑහිදී හිටපු ජනාධිපතිවරයා, "වාර්තාවල තිබ්බට මටනම් මතකයක් නැහැ, මෙච්චර ඇමතුම් ගත්තා කියලා. නිලන්ත ගෙදරට ගත්තද මම දන්නේ නැහැ. හැබැයි මට ඔච්චර ඇමතුම් වලට පිළිතුරු දෙන්න වෙලාවක් තිබ්බේ නැහැ," යැයි පැවසීය.\n"ඒ වුණාට හිටපු ජනාධිපතිතුමනි, ඇමතුම්වලට අදාළ දත්ත වාර්තා මේ ලේඛනවල තියෙනවානේ. ඉතිං ඒවා නිවැරදි නැහැ කියන්න පුළුවන්ද..?" යැයි ජනාධිපති නීතිඥවරයා පෙරළා විමසීය.\n"මට ඔය තාක්ෂණික කරුණු ගැන අවබෝධයක් නැහැ. මම දුරකථනයක්වත් පාවිච්චි කරන්නේ නැහැ. ඒ නිසා මට ඔය වාර්තා තේරුම්ගන්න දැනුමක් නැහැ," යැයි හිටපු ජනාධිපතිවරයා පිළිතුරු දුනි.\nමෙහිදි රාජ්\u200dය බුද්ධි සේවයේ අධ්\u200dයක්ෂවරයා පැජට් පාරේ පිහිටි ජනාධිපති නිල නිවස හරහා හිටපු ජනාධිපතිවරයා සමග සම්බන්ධ වී ඇති අවස්ථාවන්ගේ දුරකථන වාර්තා තවවදුරටත් කොමිසම් සභාවේ අධ්\u200dයනයට යොමුකරමින් ජනාධිපති නීතිඥවරයා විමසා සිටියේ, "ඉකුත් වසරේ අප්\u200dරේල් 01 - 21 අතර ඔබ සහ රාජ්\u200dය බුද්ධි සේවයේ හිටපු අධ්\u200dයක්ෂවරයා අතර දුරකථන සම්බන්ධතා 20ක් පැවති බව මේ වාර්තාවලින් ඔප්පු වෙනවා. එවැනි වාතාවරණයකත් රාජ්\u200dය බුද්ධි සේවයේ හිටපු අධ්\u200dයක්ෂවරයා අප්\u200dරේල් 04 බුද්ධි තොරතුර පිළිබඳව ඔබව දැනුවත් නොකළා කියලා විශ්වාස කරන්න පුළුවන්දැයි," යන්න ය.\n"මට මේ දුරකථන වාර්තාවන් ගැන ලොකු අවබෝධයක් නැහැ," යැයි හිටපු ජනාධිපතිවරයා පිළිතුරු දීමත් සමග ජනාධිපති නීතිඥ ශමිල් පෙරේරා මහතා තම කණිෂ්ඨ නීතිඥවරයෙකුව හිටපු ජනාධිපතිවරයාගේ සහයට යොමුකර තිබේ.\nකෙසේ වතත් එහිදී ද හිටපු ජනාධිපතිවරයා කියා සිටියේ, "මේ වාර්තාවල තිබුණට මට මෙච්චර කතා කළා කියලා පිළිගන්න බැහැ. නිලන්ත පැජට් පාරේ මගේ නිල නිවසට ගන්න ඇති. එ්ත් මම මෙච්චර කතා කළා කියලා පිළිගන්න බැහැ," යන්න ය.\nඑහිදි ජනාධිපති නීතිඥවරයා යළිත් ප්\u200dරශ්න කළේ, "ඉකුත් වසරේ පාස්කු ඉරුදින ත්\u200dරස්ත ප්\u200dරහාරයට පෙර, හෙට හෝ ඊට පෙර ප්\u200dරහාරයක් එල්ල වෙනවා යැයි රාජ්\u200dය බුද්ධි සේවයේ අධ්\u200dයක්ෂවරයාව විදෙස් බුද්ධි අංශය දැනුවත් කරන්නේ ප.ව 4.12 ට. ඒ වෙලාවෙන් පස්සේ පස්වරු 6.16ට නිලන්ත ජයවර්ධන මහතා ඔබට දුරකතන ඇමතුමක් ලබාදී ඇති බව මෙම වාර්තාවල සඳහන් වෙනවා." යන්න ය.\n"වාර්තාවල සඳහන් වුනාට මම ඒ වෙලාවේ හිටියේ සිංගප්පුරු රෝහල් අභ්\u200dයන්ත\u200dරයේ ප්\u200dරතිකාර ගනිමින්. මම මීට කලිනුත් මේ කොමිසමට කිව්වා. මට මේ බෝම්බ ප්\u200dරහාරය ගැන දැනුවත් කළේ පිපිරීම්වලට පස්සේ. ඊට කළින් මට කවුරුත් මේ ගැන කිව්වේ නැහැ," යැයි හිටපු ජනාධිපතිවරයා පැවසීය.\n"හිටපු ජනාධිපතිතුමා ඔබ 20 සවස සිංගප්පුරු රෝහලේ ප්\u200dරතිකාර ගනිමින් සිටියා, දුරකථනය භාවිතා කළේ නැහැ කිව්වාට. මේ වාර්තාවල සඳහන් වෙනවනේ එදින පැජට් පාරේ පිහිටි නිවස හරහා සිංගප්පුරුවේ සිටි ඔබේ පෞද්ගලික ආරක්ෂක නිලධාරියාගේ අත තිබු ජංගම දුරකථනයට විශාල ඇමතුම් ප්\u200dරමාණයක් ගිහින් තියෙන බව," යැයි ජනාධිපති නීතිඥවරයා පෙරළා ප්\u200dරශ්න කළේය.\n"මම ඇත්ත කියන්නේ. මම එදින හිටියේ සිංගප්පුරු රෝහලේ ප්\u200dරතිකාර ගනිමින්. මේ අවස්ථාවේ මාධ්\u200dය ඉන්න නිසා මම ඒ වෙලාවේ ඉඳපු තත්ත්වය පැහැදිළි කිරීම සුදුසු නැහැ," යැයි හිටපු ජනාධිපතිවරයා පිළිතුරු දුනි.\n"හරි එහෙම් මේ දේ කියන්න, ත්\u200dරස්ත ප්\u200dරහාරය එල්ල වූ පාස්කු ඉරුදින මෙරට තුළ පළමු බෝම්බ පිපිරෙන්න කළින් පෙ.ව 7.49ට සිංගප්පුරුවේ සිටි ඔබේ දුරකථනයෙන් පැජට් පාර හරහා නිලන්ත ජයවර්ධන මහතාට විනාඩියයි තත්ත්පර 38ක ඇමතුමක් ලැබී ඇති බව දුරකථන වාර්තාවල සඳහන් වෙනවා. ඔබ ඒ ගැන මොකද කියන්නේ," යැයි ජනාධිපති නීතිඥවරයා වැඩිදුරටත් විමසා සිටියේ ය.\n"වාර්තාවල තිබුණා කිව්වට මම ඒක පිළිගන්නේ නැහැ. මම ඒ වෙද්දි ඉඳපු තත්ත්වට අනුව මට කතා කරන්න පුළුවන්කමක් තිබුණේ නැහැ. මම මේ කියන්නේ සත්\u200dයය. අවශ්\u200dයනම් වෛද්\u200dය වාර්තා ඉදිරිපත් කරන්නම්." යැයි හිටපු ජනාධිපතිවරයා පැවසීය.\n"හිටපු ජනාධිපතිතුමනි, ප්\u200dරහාරය සිද්ධ වුණ දවසේ උදෑසන ඔබ කතා කිරීමේ අපහසුතාවයකින් පෙළුණා කියලා දැන් කිව්වට, එදින උදෑසන ඔබේ දුරකතනයෙන් විශාල ඇමතුම් ප්\u200dරමාණයකට සම්බන්ධ වී ඇති බවට වාර්තා තිබෙනවානේ," යැයි හිටපු ජනාධිපතිවරයා වෙත යළිත් ප්\u200dරශ්නයක් යොමු විය.\nඑහිදී හිටපු ජනාධිපතිවරයා කියා සිටියේ වාර්තාවල සඳහන් වෙන්න පුළුවන් නමුත් මම ඒවා ප්\u200dරතික්ෂේප කරනවා යන්න ය.\n"හරි දැන් ඔබතුමා කියනවා ප්\u200dරහාරය සිදුවුණ දවසේ ඔබතුමා කතා බහ කිරීමේ අපහසුතාවයකින් පෙළුනා කියලා, ප්\u200dරහාරයට පෙර ඔබතුමා එහෙම අපහසුතාවයකින් පෙළුණානම් කොහොමද මේ ප්\u200dරහාරයෙන් පස්සේ එක ළග ඇමතුම් 07 ක් අරගෙන තියෙන්නේ," යැයි ජනාධිපති නීතිඥවරයා යළි යළිත් ප්\u200dරශ්න කළේය.\nකෙසේවෙතත් අගරදගුරු හිමිපාණන් වෙනුවෙන් පෙනීසිටින ජනාධිපති නීතිඥ ශමිල් පෙරේරා මහතා දුරකථන වාර්තා සම්බන්ධයෙන් කළ මෙම දැඩි ප්\u200dරශ්නකිරීම හමුවේ කොමිසම් සභාවේ නැගී සිටි හිටපු ජනාධිපති මෛත්\u200dරීපාල සිරිසේන මහතා වෙනුවෙන් පෙනීසිටින ජනාධිපති නීතිඥ මෛත්\u200dරී ගුණරත්න මහතා ශමිල් පෙරේරා මහතාට බාධාකරමින් ඔහු එකම ප්\u200dරශ්නය අසන බවට චෝදනා කළේය.\nකෙසේ වෙතත් මේ තමන්ගේ ප්\u200dරශ්න ඇසීමේවාරය බැවින් ජනාධිපති නීතිඥ මෛත්\u200dරී ගුණරත්න මහතාට නිශ්ශබ්දව අසුන්ගන්නා ලෙස පැවසු ජනාධිපති නීතිඥ ශමිල් පෙරේරා මහතා යළිත් හිටපු ජනාධිපතිවරයාගෙන් ප්\u200dරශ්න කළේ, "ඔබතුමා ඔපමණ රෝගී තත්ත්වයකින්, අපහසුවකින් සිටියේ නම්, ප්\u200dරහාරය එල්ල වූ දින මධ්\u200dයම රාත්\u200dරීයේම හදිස්සියේ දිවයිනට පැමිණියේ කෙසේද?" යන්න ය. \nඑයට පිළිතුරු දෙමින් හිටපු ජනාධිපති මෛත්\u200dරීපාල සිරිසේන මහතා අවශ්\u200dයනම් වෛද්\u200dය වාර්තා ඉදිරිපත් කළ හැකිබව පැවසුවද, එහිදී නැගීසිටි රජයේ අතිරේක සොලිසිටර් ජනරාල්වරිය එම ප්\u200dරශ්නය ඇසීම පිළිබඳ සිය විරෝධය පළ කළේය.\nකෙසේ වෙතත් මෙහිදී ජනාධිපති කොමිසමේ සභාපතිවරයා හිටපු ජනාධිපතිවරයාට නියෝග කළේ, කිසියම් පුද්ගලයෙකුගේ වෛද්\u200dය වාර්තා පෞද්ගලික වුවද, උද්ගතව ඇති තත්ත්වය හමුවේ මාධ්\u200dය නොමැති අවස්ථාවක එම වෛද්\u200dය වාර්තා ඉදිරිපත් කරන ලෙසය.\nමෙහිදී සිය හරස් ප්\u200dරශ්න ඇසීම අවසන් කරමින් අගරදගුරු හිමිපාණන් වෙනුවෙන් පෙනීසිටින ජනාධිපති නීතිඥ ශමිල් පෙරේරා මහතා යෝජනා කර සිටියේ, "කතෝලික ජනතාවද ඇතුළුව ජීවිත 300 කට ආසන්න සංඛ්\u200dයාවක් ඝාතනය වූ මෙම ප්\u200dරහාරය වළක්වාගැනීමට නොහැකිවීම කෙරෙහි වගකිවයුතු  ප්\u200dරධානියා ඔබ නොවන්නේද?" යන්න ය.\nඑම චෝදනාව හිටපු ජනාධිපතිවරයා විසින් ප්\u200dරතික්ෂේප කරනු ලැබීය.', 'කොවිඩ් - 19 අර්බුදය හමුවේ මෙරට ධීවර කර්මාන්තය අඛණ්ඩව පවත්වාගෙන යාමට අවශ්\u200dය ධීවර වරායන් සඳහා විශේෂිත වූ සෞඛ්\u200dය මාර්ගෝපදේශ කඩිනමින් සකස්කරන ලෙස සෞඛ්\u200dය ඇමතිනී පවිත්\u200dරා වන්නිආරච්චි මහත්මිය උපදෙස් ලබා දී තිබේ.\nධීවර කාර්මිකයින්ට සහ පාරිභෝගිකයින්ට සහන සැළසීමේ අරමුණින් අමාත්\u200dයවරිය විසින් අද (24) පැවති සාකච්ඡාවකදී අමාත්\u200dයාංශ ලේකම් මේජර් ජෙනරාල් සංජීව මුණසිංහ මහතාට මෙම උපදෙස් ලබාදී ඇති බව සදහන් වේ.\nමාත්ස්\u200dය කිලෝග්\u200dරෑම් 350,000ක තොගයක් සහිත බහුදින ධීවර යාත්\u200dරා 53ක් බේරුවල හා ගාල්ල ධීවර වරායන්හි පවතින බවට එම සාකච්ඡාවේදී අනාවරණය වී තිබේ.\nමේ හේතුවෙන් එම මාළු තොග පාරිභෝගිකයින්ට බෙදාහැරීම සඳහා සෞඛ්\u200dය මාර්ගෝපදේශ අනුගමනය කරමින් කටයුතු කිරීමට අවශ්\u200dය සැළසුමක් කඩිනමින් සකස් කිරීම පිළිබඳව එම සාකච්ඡාවේදී අවධානය යොමුවූ බව සෞඛ්\u200dය අමාත්\u200dයාංශය පවසයි.\nඒ අනුව ඊට අවශ්\u200dය මාර්ගෝපදේශ සකස්කර ධීවර අමාත්\u200dයාංශය හරහා ධීවර වරායන් වෙත නිකුත් කිරීමට කටයුතු කරන ලෙස සෞඛ්\u200dය අමාත්\u200dයාවරිය සෞඛ්\u200dය අමාත්\u200dයාංශ ලේකම්වරයා වෙත උපදෙස් ලබාදී තිබේ.\n ', 'කොවිඩ් -19 වෛරසය ආසාදනය වූ තවත් 201 දෙනෙකු හඳුනාගෙන තිබේ.\nනිරෝධායන මධ්\u200dයස්ථාන වෙත යොමු කර සිටි 37 දෙනෙකු ද ධීවර වරායන්වලදී කොවිඩ් ආසාදිත බවට හඳුනාගත් 24 දෙනෙකු ද ඒ අතරට අයත් ය.\nකොවිඩ් ආසාදිත පුද්ගලයින්ගේ සමීප ආශ්\u200dරිතයින් ලෙස අනෙක් 140 දෙනා හඳුනාගෙන තිබේ.', 'නිරෝධායන ඇඳිරිනීතිය හේතුවෙන් දුම්රිය ගමන්වාර කිහිපයක් අවලංගු කර තිබේ.\nමගී ජනතාව අවමවීම මත නැවත දැනුම්දෙනතුරු මෙම දුම්රිය ගමන්වාර කිහිපය අවලංගු කළ බව ශ්\u200dරී ලංකා දුම්රිය සේවයේ ගමනාගමන නියෝජ්\u200dය සාමාන්\u200dයාධිකාරී ඒ. ඩී. ජී සෙනෙවිරත්න මහතා පවසයි.\nඒ අනුව පුත්තලම් මාර්ගයේ දුම්රිය ගමන්වාර කිහිපයක්, මුහුදුබඩ මාර්ගයේ දුම්රිය ගමන්වාර කිහිපයක් සහ කැලණිවැලි දුම්රිය මාර්ගයේ ගමන්වාර කිහිපයක් මෙලෙස අවලංගු කර තිබේ.\nඑම විස්තර පහතින්,\n\n ', 'මහනුවර ඓතිහාසික ශ්\u200dරී දළදා මාළිගය වැඳපුදා ගැනීම සඳහා පැමිණිමේදී ජාතික හැඳුනුම්පත රැගෙන ඒම අනිවාර්ය බව දියවඩන නිලමේ ප්\u200dරදීප් නිලංග දෑල මහතා පවසයි.\nඑමෙන්ම සෙසු බැතිමතුන්ගේ ආරක්ෂාව වෙනුවෙන් නිරෝධායන ඇඳිරිනීතිය ක්\u200dරියාත්මකකර ඇති ප්\u200dරදේශවල වෙසෙන පිරිස් දළදා මාළිගය වෙත ඇතුළත් කරගැනීම තාවකාලිකව නතරකිරීමට පියවරගෙන ඇති බව ද දියවඩන නිලමේවරයා පැවසීය.\nකොවිඩ් -19 වෛරස තත්ත්වය හමුවේ දළදා මාළිගය වැඳපුදා ගැනීම සඳහා දෛනිකව පැමිණෙන බැතිමතුන්ගේ ආරක්ෂාව තහවුරුකිරීම හා චිරාගත සම්ප්\u200dරදායානුකූලව පැවත එන දළදා පූජෝපහාර තේවා වත්පිළිවෙත් නොකඩවා පවත්වාගෙනයාම වෙනුවෙන් මෙම පියවර ගෙනඇති බව ප්\u200dරදීප් නිලංග දෑල මහතා පෙන්වා දෙයි.\nමුඛ ආවරණ පැළදීම, දෑත් සේදීම, ශරීර උෂ්ණත්වය පරික්ෂාකිරීම ආදී සෞඛ්\u200dය ආරක්ෂිත ක්\u200dරමවේදයන් නිසිආකාරව ක්\u200dරියාත්මක කිරීමෙන් අනතුරුව බැතිමතුන් මාළිගා පරිශ්\u200dරයට ඇතුළත් කරගැනීම සිදුකෙරෙන බව ද දියවඩන නිලමේ ප්\u200dරදීප් නිලංග දෑල මහතා නිවේදනයක් නිකුත්කරමින් වැඩිදුරටත් සඳහන් කර සිටි.\n ', 'නුගේගොඩ මහජන පොලේ මාළු වෙළෙඳාම් කළ පුද්ගලයින් දෙදෙනෙකු කොවිඩ් -19 අසාදිතයින් ලෙස හඳුනාගැනීමත් සමඟ එහි වෙළෙඳාම් කටයුතු නවතා දැමීමට පියවර ගෙන තිබේ.\nනුගේගොඩ මහජන පොලේ මාළු විකිණූ වෙළෙන්ඳන් දෙදෙනෙකු කොවිඩ් -19 අසාදිතයින් ලෙස හඳුනාගැනීමත් සමඟ එම පොළ භූමිය තාවකාලිකව වසාදැමීමට කෝට්ටේ මහනගර සභාවේ ප්\u200dරධාන සෞඛ්\u200dය වෛද්\u200dය නිලධාරී වෛද්\u200dය මනෝජ් රොද්\u200dරිගෝ මහතා පියවර ගෙන ඇත.\nඒ අනුව එම ස්ථානය විෂබීජහරණයට ලක්කිරීමෙන් අනතුරු නැවත කඩිනමින් විවෘත කිරීමට පියවර ගන්නා බවද ප්\u200dරධාන සෞඛ්\u200dය වෛද්\u200dය නිලධාරීවරයා සඳහන් කළේය.', 'අද (24) රාත්\u200dරි 7.00 සිට ගොතටුව සහ මුල්ලේරියාව යන පොලිස් බලප්\u200dරදේශවලට ද නිරෝධායන ඇඳිරිනීතිය පැනවීමට තීරණය කර තිබේ.\nයුද හමුදාපති ලුතිනන් ජෙනරාල් ශවේන්ද්\u200dර සිල්වා මහතා මේ බව සඳහන් කළේය.', 'හිටපු ජනාධිපති මෛත්\u200dරීපාල සිරිසේන මහතා අද (24) පෙරවරුවේ 6වන දිනටත් පාස්කු ඉරුදින ත්\u200dරස්ත ප්\u200dරහාරය පිළිබඳ විමර්ශනය කරන ජනාධිපති කොමිසම වෙත පැමිණියේය.\nමේ වන විටත් ඔහුගෙන් කාදිනල් හිමිපාණන් වෙනුවෙන් පෙනීසිටින ජනාධිපති නීතීඥ ශමිල් පෙරේරා මහතා විසින් හරස් ප්\u200dරශ්න විමසමින් සිටින බව වාර්තා වේ.\nමේ අතර, පාස්කු ඉරුදින මරාගෙන මැරෙන බෝම්බ ප්\u200dරහාර මාලාව මෙහෙයවූ සහරාන් හෂීම්ගේ බිරිඳ වන අබ්දුල් කාදර් ෆාතිමා හාදියාගෙන් ජනාධිපති කොමිසම ඊයේ (23) පැය 13 සාක්ෂි විමසීය.\nපාස්කු ඉරුදින ත්\u200dරස්ත ප්\u200dරහාරය මෙහෙයවූ සහරාන් හෂීම්ගේ බිරිඳ ඊයේ පළමු වරට ජනාධිපති කොමිසම හමුවේ සාක්ෂි ලබාදීම සඳහා පෙරවරු 10.00ට පමණ කොමිසමට පැමිණියේය.\nසයින්දමරුදු පිපිරීමෙන් දිවි ගලවාගත් ඇය ත්\u200dරස්තවාදය වැළැක්වීමේ පනත යටතේ එතෙක් අපරාධ පරීක්ෂණ දෙපාර්තමේන්තුව භාරයේ රඳවා සිටි අතර රැඳවුම් නියෝගයේ කාලසීමාව අවසන් වීම කොටුව මහෙස්ත්\u200dරාත් අධිකරණයට ඉදිරිපත් කෙරුණු අතර ලබන මස 04 වැනිදා තෙක් ඇය රක්ෂිත බන්ධනාගාරගත කිරීමට අධිකරණය පසුගිය 22වනදා නියෝග කළේය.\nපසුව සැකකාරිය ජනාධිපති කොමිසම වෙත ඉදිරිපත් කරන ලෙසට අධිකරණය නියෝග කළ අතර ඒ අනුව ඇය බන්ධනාගාර නිලධාරින් විසින් කොමිසම වෙත ඊයේ රැගෙන එනු ලැබීය.\nඅනතුරුව ජනාධිපති කොමිසම පෙරවරු 11.00ට පමණ ෆාතිමා හාදියාගෙන් සාක්ෂි විමසීම ආරම්භ කළේය.\nකෙසේ නමුත් එම සාක්ෂි විමසීම මාධ්\u200dයයට විවෘත කෙරුණේ නැත. \nපැය 13කට අධික කාලයක් සාක්ෂි ලබා දීමෙන් පසු ෆාතිමා හාදියා අද (24) අලුයම 12.40ට පමණ බන්ධනාගාර නිලධාරීන්ගේ ආරක්ෂාව මැද කොමිසමෙන් පිටව ගියේය.\n ', 'දිනක් තුළ මෙරටින් වාර්තා වූ වැඩිම කොවිඩ් ආසාදිතයින් සංඛ්\u200dයාව ඊයේ (23)  වාර්තා වූ අතර එම ගණන 866කි.\nඒ අතරින් 865 දෙනෙකුම මිනුවන්ගොඩ හා පැළියගොඩ කොවිඩ් පොකුර ආශ්\u200dරිතව වාර්තා වීම විශේෂත්වයකි.\nඑම ආසාදිතයින් අතරින් 535 දෙනෙකු පෑලියගොඩ මත්ස්\u200dය වෙළෙඳපොළ ආශ්\u200dරිතව හඳුනාගෙන ඇති අතර බේරුවල ධීවර වරායෙන් 20 දෙනෙකු, ගාල්ල ධීවර වරායෙන් 5 දෙනෙකු, නිරෝධායන මධ්\u200dයස්ථානවල සිටි 48 දෙනෙකු සහ ඔවුන්ගේ ආශ්\u200dරිතයින් 257 දෙනෙකු ඊට අයත් වේ.\nපෑලියගොඩ කොවිඩ් පොකුරේ ආසාදිතයින් වැල්ලම්පිටිය, මාකොළ, කොටහේන, බම්බලපිටිය, හෝකන්දර, මට්ටක්කුලිය,කොළොන්නාව, කැලණිය, පෑලියගොඩ, අංගොඩ, කොළඹ කොටුව, කඩවත, වත්තල, ගොතටුව, දෙමටගොඩ, ගලේවෙල, උස්වැටකෙයියාව, මතුගම, ග්\u200dරෑන්ඩ්පාස්, බුලත්සිංහල, අකුරැස්ස, මෝදර, මරදාන, මාලිගාවත්ත, නුගේගොඩ, මස්කෙලිය, කොල්ලුපිටිය, කොච්චිකඩේ, හෙයියන්තුඩුව, අලුත්කඩේ, ජා-ඇල, මොරටුව, කඩුවෙල, හලාවත, පස්සර, ඔරුගොඩවත්ත, ලුණුගම්වෙහෙර, වටා\u200dගොඩ, රාගම, අවිස්සාවේල්ල, පානදුර, මීගමුව, වෑබඩ, බොරැල්ල, ජින්තුපිටිය, දංකොටුව, බලපිටිය, ඉඹුල්ගොඩ, හෝමාගම, ගම්පොළ, ගල්කිස්ස, සීදූව, මාතර, ඌරුගමුව, තෙල්දෙණිය, බණ්ඩාරවෙල, කිරුලපන, හික්කඩුව, රාජගිරිය, ගෝනවල, හුණුපිටිය, බෙලිඅත්ත, පරගස්තොට, කළුතර, මත්තෙගොඩ, කිරිල්ලවල  ඔලියමුල්ල, උඩුගම, බොගවන්තලාව, ඇටගොඩ, ඉමදූව, වව්නියාව, කුරුණෑගල, පල්ලෙවෙල, මහර, බත්තරමුල්ල, මාලඹේ මොනරාගල, නාවලපිටිය, සේදවත්ත, නාරාහේන්පිට, නාවල, මිනුවන්ගොඩ, දිවුලපිටිය, මීරිගම, දෙල්ගොඩ, කනවත්ත, උඩුපිටිය යන ප්\u200dරදේශවල පදිංචිකරුවන්ය.\nමේ අනුව මිනුවන්ගොඩ හා පැළියගොඩ කොවිඩ් පොකුර ආශ්\u200dරිතව වාර්තා වන සමස්ථ ආසාදිතයින් සංඛ්\u200dයාව 3682 දක්වා ඉහළ ගොස් තිබේ.', 'කොවිඩ් - 19 වෛරසය ආසාදිතව අද (24) උදෑසන මියගිය පුද්ගලයාගේ දේහය පිළිබඳ අවසන් කටයුතු අද පස්වරුවේ සිදුකිරීමට නියමිතය.\nමෙරට 15 වැනි කොවිඩ් ආසාදිත මරණය ලෙස කුලියාපිටිය ඌරලිය කිතලව ප්\u200dරදේශයේ පදිංචි 56 හැවිරිදි අයෙක් අද ජීවිතක්ෂයට පත්විය.\nඑම පුද්ගලයා ඉකුත් 14 වැනිදා කුලියාපිටිය ශික්ෂණ රෝහලට ඇතුළත් කර තිබුණේ හෘද රෝගී තත්ත්වයක් හේතුවෙනි.\nපසුව ඉකුත් 16 වැනිදා ඔහුව දැඩි සත්කාර ඒකකයට ඇතුළත් කර අතර අද අලුයම ජීවිතක්ෂයට පත්වූ බව කුලියාපිටිය රෝහලේ අධ්\u200dයක්ෂ වෛද්\u200dය ප්\u200dරභාත් වේරවත්ත මහතා සඳහන් කළේය.\nඔහුගේ තුන්වැනි පීසීආර් පරීක්ෂණ වාර්තාව අනුව කොවිඩ් වෛරසය ආසාදිතව සිට ඇතැයි තහවුරු වී තිබේ.\nපෙරේදා පස්වරුවේ අංගොඩ අයි.ඩී.එච්.රෝහලේදී මියගිය කුලියාපිටිය පදිංචි කාන්තාව කුලියාපිටිය ශික්ෂණ රෝහලේ දැඩි සත්කාර ඒකකයට ඇතුළත් කළ අවස්ථාව වනවිට අද මියගිය පුද්ගලයා එහි ප්\u200dරතිකාර ලබමින් සිටි බව රෝහල් අධ්\u200dයක්ෂකවරයා වැඩිදුරටත් සඳහන් කළේය.\nමේ අතර අද වනවිට මෙරටින් වාර්තා වූ  සමස්ථ කොවිඩ් ආසාදිතයින් සංඛ්\u200dයාව 7000 සීමාව ඉක්මවා ගොස් තිබේ.', 'රිකිල්ලගස්කඩ දිසා මූලික රෝහලේ වෛද්\u200dයවරයෙකුට කොවිඩ් 19 වෛරසය ආසාදනය වී ඇතැයි තහවුරු වීම හේතුවෙන් එම රෝහල තාවකාලිකව වසා දැමීමට පියවර ගැනුණි.\nකැලණිය ප්\u200dරදේශයේ පදිංචි අදාළ වෛද්\u200dයවරයා පසුගියදා පෑලියගොඩ මත්ස්\u200dය වෙළෙඳ සංකිර්ණයට පැමිණ තිබීම හේතුවෙන් සිදුකළ පී.සී.ආර් පරීක්ෂණයේදී ආසාදිතයෙකු බව හඳුනාගැනුණි.\nමාතර වැලිගම ප්\u200dරදේශයෙන් හඳුනාගෙත් කොවිඩ් ආසාදිත මාළු ව්\u200dයාපාරිකයාගේ සහායකයින් දෙදෙනෙකුටත් වෛරසය ආසාදනය වී ඇතැයි තහවුරු වී තිබේ.\nස්වයං නිරෝධායනයට යොමු කර සිටියදී සිදුකළ පී.සී.ආර් පරීක්ෂණයෙන් ඒ බව හඳුනාගැනුණු අතර ඔවුන් හම්බන්තොට රෝහල වෙත යොමු කිරීමට සෞඛ්\u200dය අංශ පියවර ගත්තේය.\nමේ අතර පෑලියගොඩ මත්ස්\u200dය වෙළෙඳ සංකීර්ණයේ කටයුතුවල නිරත වූ රත්නපුර මාදම්පේ පදිංචි මාළු ව්\u200dයාපාරිකයෙකුට වෛරසය ආසාදනය වී ඇතැයි හඳුනාගැනීම හේතුවෙන් මාදම්පේ නගරයේ මාළු වෙළෙඳ මධ්\u200dයස්ථානය ඇතුළුව සියලූම වෙළෙඳසැල් වසා දැමීමට ගොඩකවෙළ ප්\u200dරාදේශීය සභාවේ සභාපති ප්\u200dරියන්ත බණ්ඩාර මහතා පියවර ගෙන තිබේ.\nරත්නපුර මුවගම ප්\u200dරදේශයේ කොවිඩ් ආසාදිත මාළු ව්\u200dයාපාරිකයාගේ ආශ්\u200dරිතයින් ලෙස හඳුනාගත් තවත් වෙළෙඳුන් තිදෙනෙකුට වෛරසය ආසාදනය වී ඇතැයි ඊයේ තහවුරු විය.\nඔවුන් රත්නපුර කරන්ගොඩ, මල්වල සහ කිරිඇල්ල ප්\u200dරදේශවල පදිංචිකරුවන් වන අතර රාත්\u200dරියේම ඔවුන්ව අංගොඩ ජාතික බෝවන රෝග විද්\u200dයායතනය වෙත යොමු කෙරුණි.', 'කොවිඩ් -19 වෛරසය වැළඳී රෝහල්ගතව ප්\u200dරතිකාර ලැබූ තවත් පුද්ගලයින් 70 දෙනෙකු පූර්ණ සුවය ලබා රෝහල්වලින් පිටව ගොස් තිබේ.\nසෞඛ්\u200dය අමාත්\u200dයාංශය සඳහන් කළේ, ඒ සමග කොවිඩ් -19 වෛරසයෙන් මෙරට සුවය ලැබූ සමස්ථ සංඛ්\u200dයාව 3714ක් වන  බවය.\n ', 'පෑලියගොඩ මත්ස්\u200dය වෙළෙඳ සංකීර්ණයෙන් මාළු මිලදී ගැනීමට ගිය යුද හමුදා කපිතාන්වරයෙකුට කොවිඩ් -19 වෛරසය ආසාදනය වී තිබේ.\nකොවිඩ් -19 පැතිරීම වැළැක්වීමේ ජාතික ක්\u200dරියාන්විත මධ්\u200dයස්ථානය මේ බව තහවුරු කරයි.\nමේ අතර ඊයේ (23) දිනයේ මෙරටින් කොරෝනා ආසාදිතයින් 866 දෙනෙකු හඳුනාගත් අතර ඉන් 257 දෙනෙකු මීටපෙර හඳුනාගත් ආසාදිතයින්ගේ ආශ්\u200dරිතයින් ය.', 'රැඳවුම් නියෝග මත අපරාධ පරීක්ෂණ දෙපාර්තමේන්තු භාරයේ රඳවා සිටින සංවිධානාත්මක අපරාධ කල්ලි සාමාජික "පොඩි ලැසීගෙන්" සිදුකළ වැඩිදුර ප්\u200dරශ්න කිරීම්වලදී අම්බන්ගොඩ තෙල්වත්ත ප්\u200dරදේශයේ ඔහුගේ මිත්තණියගේ නිවසේ සඟවා තිබියදී ටී 56 වර්ගයේ ගිනි අවියක් සහ රිවෝල්වරයක් සොයාගෙන තිබේ.\nඅපරාධ පරීක්ෂණ දෙපාර්තමේනතුවේ සහකාර පොලිස් අධිකාරී මෙරිල් රන්ජන් ළමාහේවා ඇතුළු නිලධාරීන් පොඩි ලැසීද රැගෙන ගොස් ඊයේ (23) පස්වරුවේ මෙම ආයුධ සොයාගෙන තිබුණි.', 'මාතර ප්\u200dරදේශ කිහිපයකට හෙට (25) පෙරවරු 9.00 සිට පැය 8 ක කාලයක් ජල සැපයුම අත්හිටුවන බව ජාතික ජල සම්පාදන හා ජලාපවහන මණ්ඩලය පවසයි.\nඒ අනුව හෙට පෙරවරු 9 සිට පස්වරු 5 දක්වා එම ජල සැපයුම අත්හිටුවීම ක්\u200dරියාත්මක වනු ඇති.\nකෝට්ටේගොඩ, පාතේගම, රත්මලේ, දික්වැල්ල, වලස්ගල හා කුඩාවැල්ල යන ප්\u200dරදේශවලට මෙම ජල සැපයීම අත්හිටුවීම සිදුකෙරේ.\nමාතර, දියගහ සම්ප්\u200dරේෂණ නල මාර්ගයේ සිදුකෙරෙන අත්\u200dයවශ්\u200dය නඩත්තු කටයුත්තක් හේතුවෙන් මෙම ජල සැපයුම අත්හිටුවීම සිදුකෙරෙන බව ජාතික ජල සම්පාදන හා ජල පවහන මණ්ඩලය පැවසුවේය.', 'පෑලියගොඩ මත්ස්\u200dය වෙළෙඳසැළ ආශ්\u200dරිතව පසුගිය දින 4 තුළ ආසාදිතයින් 471කු වාර්තා වු බවත් එය පස්ගුණයක වැඩිවීමක් බවත් කොළඹ මහානගර සභාවේ ප්\u200dරධාන සෞඛ්\u200dය වෛද්\u200dය නිලධාරි වෛද්\u200dය රුවන් විජේමුණි මහතා පවසයි.\nඅද (24) උදෑසන දෙරණ අරුණ සමග කොළඹ නගරයේ දැනට පවතින තත්ත්වය සම්බන්ධයෙන් අදහස් දක්වමින් ඒ මහතා මේ බව පැවසීය.\nඑමෙන්ම කොළඹ නගරයේ පළමු පෙළ ආශ්\u200dරතයින් සියලුදෙනා පොරොත්තු ලේඛනයක නොතබා පරීක්ෂණ කටයුතු සිදුකිරීමට කටයුතු කර ඇති බවද වෛද්\u200dයවරයා සඳහන් කළේය.\nපසුගිය මාර්තු මාසයට වඩා මේ වන විට වෛරසයේ බෝ වීමේ ප්\u200dරවනතාව වැඩි වී ඇති ද ඒ මහතා පවසයි.\nපෑලියගොඩ මත්ස්\u200dය වෙළෙඳසැළ ආශ්\u200dරිතව වෛරසය වෛරසයේ බෝ වීමේ ප්\u200dරවනතාව වැඩි වුයේ එම පරිසරය තුළ වෛරසයට වර්ධනය වීමට පහසුවන ශීත පරිසරයක් පැවතිම බවද ඒ මහතා පැහැදිලි කළේය.\nඑමෙන්ම පෑලියගොඩ මත්ස්\u200dය වෙළෙඳසැළ ආශ්\u200dරිතව රෝග ව්\u200dයාප්තිය වැඩි වශයෙන් පෙන්නුම් කරන්නේ එහි සේවකයින් සහ වෙළෙඳුන්ගේ බවත් වෛද්\u200dයවරයා වැඩිදුරටත් පැවසීය.\nමේ අතර, මෙරටින් වාර්තාවන සමස්ථ කොවිඩ් නයින්ටීන් ආසාදිතයින් සංඛ්\u200dයාව 7000 සීමාව ඉක්මවා ගොස් තිබේ.\nඒ ඊයේ (23) හඳුනාගැණුනු නව ආසාදිතයින් 865 දෙනාද සමගය.\nඒ අනුව, මේ වන විට මෙරටින් වාර්තාවන සමස්ථ කොවිඩ් නයින්ටීන් ආසාදිතයින් සංඛ්\u200dයාව 7153ක් වන අතර ඊයේ හඳුනාගැණුනු ආසාදිතයින් 865 දෙනා එක් දිනක් තුළ මෙරටින් හඳුනාගැණුනු වැඩිම ආසාදිතයින් සංඛ්\u200dයාව විය.', 'මෙරටින් 15 වන කොවිඩ් ආසාදිත මරණය අද (24) වාර්තා විය.\nකුලියාපිටිය, උණලීය ප්\u200dරදේශයේ පදිංචි 56 හැවිරිදි පුද්ගලයෙකු කුලියාපිටිය රෝහලේ ප්\u200dරතිකාර ලබමින් සිටියදී අද අලුයම ජීවිතක්ෂයට පත්ව තිබේ.\nඑම පුද්ගලයා හෘදයාබාධ රෝගී තත්ත්වයකින් පසුවූ අයෙකු බවත්, ඊට ප්\u200dරතිකාර සඳහා පසුගිය 14 වනදා රෝහලට ඇතුළත් කළ බවත්, කුලියාපිටිය රෝහල් අධ්\u200dයක්ෂ වෛද්\u200dය ප්\u200dරභාත් වේරවත්ත මහතා සඳහන් කළේය.\nපසුව 16 වන දින ඔහුගේ රෝගී තත්ත්වය උත්සන්න වීමෙන් රෝහලේ දැඩි සත්කාර ඒකකයට ඇතුළත් කර ඇති අතර අද අලුයම ඔහු ජීවිතක්ෂයට පත්ව තිබේ.', '20 වන ආණ්ඩු ක්\u200dරම ව්\u200dයවස්ථා සංශෝධනයට පක්ෂව ඡන්දය ලබාදුන් සමගි ජන බලවේගය නියෝජනය කරන මන්ත්\u200dරිවරුන් නෙරපා හැරීමට තීරණය කර තිබේ.\nසමගි ජන බලවේගයේ පාර්ලිමේන්තු මන්ත්\u200dරි කණ්ඩායම් රැස්වීම ඊයේ (23) පස්වරුවේ පැවති අතර එහිදී මෙම තීරණය ගෙන ඇති බව වාර්තා වේ.\nමීට අමතරව තවත් යෝජනා තුනක් ඉදිරිපත් කිරීමටද පියවර ගෙන තිබේ.\nකෙසේවෙතත් මේ සම්බන්ධයෙන් අදහස් දක්වන සමගි ජන බලවේගයේ මහාලේකම් පාර්ලිමේන්තු මන්ත්\u200dරී රංජිත් මද්දුම බණ්ඩාර මහතා සඳහන් කළේ, මෙම ක්\u200dරියාමාර්ග කඩිනමින් ක්\u200dරියාත්මක කිරීමට අවශ්\u200dය පියවර ගන්නා බවය.', 'කුඩා දරුවන්ට අධ්\u200dයාපන කටයුතු සඳහා අන්තර්ජාලය භාවිතයට ඉඩදීම හේතුවෙන් කුඩා දරුවන් ඉලක්ක කර ගනිමින් සයිබර් ප්\u200dරහාරයන් එල්ල වන බවට තොරතුරු අනාවරණය වී ඇති බව ශ්\u200dරි ලංකා තොරතුරු තාක්ෂණ සංගමය අනතුරු අඟවයි.\nශ්\u200dරී ලංකා තොරතුරු තාක්ෂණ සංගමයේ සභාපති රජීව් යසිරු කුරුවිටගේ මහතා නිවේදනයක් නිකුත් කරමින් මේ බව පවසා ඇත.\nඑම සම්පූර්ණ නිවේදනය පහතින් දැක්වේ, -උපුටා ගැනීම -\nCOVID-19 වයිරස තත්ත්වය යළි මතුවීමත් සමගම පාසල් හා උපකාරක පන්තිවල අධ්\u200dයාපන කටයුතු අන්තර්ජාලය සහ Zoom, WhatsApp, Microsoft Teams වැනි ජංගම දුරකථන හා පරිගණක යෙදුම් භාවිතයෙන් නැවතත් සිදුකිරීමට පාසල් ගුරුවරුන් සහ පෞද්ගලික පන්ති ගුරුවරුන් කටයුතු යොදා ඇත.\nවිශේෂයෙන්ම මේ තත්ත්වය යටතේ කුඩා දරුවන් ඉලක්ක කරගනිමින් සිදුවන සයිබර් අපරාධ කරුවන්ගේ ක්\u200dරියාත්මක වීමක් නිරීක්ෂණය කිරීමට අප ශ්\u200dරී ලංකා තොරතුරු තාක්ෂණ සංගමයට හැකිවී ඇත.\nදෙමව්පියන් විසින් අන්තර්ජාලය හරහා දරුවන් අධ්\u200dයාපනික කටයුතු සඳහා යොමුකිරීම බොහෝමයක් දරුවන් අවස්ථාවක් කරගනිමින් විවිධ වෙබ් අඩවි සඳහා පිවිසීමට, අධ්\u200dයාපන කටයුතුවල නිරතවන මුවාවෙන් සමාජ මාධ්\u200dය වෙබ් අඩවි තුළ කාලය කා දැමීම වැනි කටයුතු සඳහා යොමුවේ.\nවිශේෂයෙන්ම මෙවැනි කාල පරාසයන් තුළ දරුවන්ට අන්තර්ජාලය භාවිතයට ඉඩ දීමේ දී දෙමව්පියන්ගේ නිසි අධීක්ෂණයක් නොමැති වීම සහ දෙමව්පියන්ගේ තොරතුරු තාක්ෂණ සාක්ෂරතාවය ඉතා පහළ මට්ටමක පැවතීම දරුවන් ඉතා පහසුවෙන් සයිබර් අපරාධ කරුවන්ගේ ග්\u200dරහණයට නතුවිය හැකි හේතුවක් බව අප ශ්\u200dරී ලංකා තොරතුරු තාක්ෂණ සංගමය ලෙස පෙන්වාදිය හැකිය.\nමේ හේතුවෙන් දරුවන් ඉගෙනුම් කටයුතු සදහා අන්තර්ජාලය භාවිතා කරන අවස්ථාවලදී දරුවන් සිදුකරන්නේ මොනවාදැයි සොයාබැලීමට කටයුතු කරන ලෙස අප ශ්\u200dරී ලංකා තොරතුරු තාක්ෂණ සංගමය ලෙස දෙමව්පියන්ට දැනුම් දෙමු.\n-උපුටා ගැනීම අවසන්-', 'පවතින කොවිඩ් නයින්ටීන් ව්\u200dයාප්ති තත්ත්වය හේතුවෙන් ප්\u200dරධාන මාර්ගයේ දුම්රිය ස්ථාන කිහිපයක දුම්රිය නොනවත්වා ධාවනය කිරීම සිදුකරන බව දුම්රිය දෙපාර්තමේන්තුවේ නියෝජ්\u200dය සාමාන්\u200dයාධිකාරී වී.එස්.පොල්වත්තගේ මහතා පවසයි.\nඒ අනුව මරදාන සහ දෙමටගොඩ දුම්රිය ස්ථානවල දුම්රිය නැවැත්වීමක් සිදුනොවන බව ඔහු සඳහන් කළේය.\nඊට අමතරව මුහුදු බඩ මාර්ගයේ කටුකුරුන්ද සහ බෙන්තොට අතර දුම්රිය ස්ථානවලද දුම්රිය නැවැත්වීමක් සිදුනොවන බව නියෝජ්\u200dය සාමාන්\u200dයාධිකාරීවරයා පැවසීය.\nමේ අතර උසස් පෙළ විභාගය සඳහා පෙනී සිටින සිසුන් වෙනුවෙන් ක්\u200dරියාත්මක විශේෂ දුම්රිය සේවාවන් තවදුරටත් ක්\u200dරියාත්මක බවත් පොල්වත්තගේ මහතා වැඩිදුරටත් සඳහන් කළේය.', 'මෙරට තුළ ආයෝජනය කිරීමට ඉදිරිපත් වන ලෙස අග්\u200dරාමාත්\u200dය මහින්ද රාජපක්ෂ මහතා කොරියානු ආයෝජකයින්ට ආරාධානාවක් සිදුකර තිබේ.\nමෙරට කොරියානු තානාපතිවරයා සහ අග්\u200dරාමාත්\u200dය මහින්ද රාජපක්ෂ මහතා අතර විශේෂ හමුවක් අරලියගහ මන්දිරයේ දී පවත්වා තිබේ.\nඑම අවස්ථාවේ දී අග්\u200dරාමාත්\u200dයවරයා පවසා ඇත්තේ, ශ්\u200dරී ලංකාව ආරක්ෂිත රටක් ලෙස පැවසු කොරියානු තානාපතිවරයාට මෙරට තුළ ආයෝජනය කිරීමට එක්වන ලෙසය.\nදශක කිහිපයකට පෙර කොරියාව මෙරට විශාලතම ආයෝජකයෙකු ලෙස සඳහන් කර ඇති අග්\u200dරාමාත්\u200dයවරයා මේ වන විටත් කොරියානු සමාගම් 115කට වැඩි ප්\u200dරමාණයක් රට තුළ ක්\u200dරියාත්මක වන බවද ප්\u200dරකාශ කර තිබේ.\nපසුගිය මහා මැතිවරණයෙන් පසු ලැබු ජයග්\u200dරහණය පිළිබඳ මෙම හමුවේ දී කොරියානු තානාපතිවරයා අග්\u200dරාමාත්\u200dයවරයා වෙත සුබපැතුම් එක්කර ඇති අතර, රජය ලැබු ජනවරමට හේතුවුයේ විශ්වසනීය බැඳීම බවද තානාපතිවරයා ප්\u200dරකාශ කළ බව අග්\u200dරමාත්\u200dය කාර්යාලය සඳහන් කළේය.\nඑමෙන්ම කොවිඩ් නයින්ටීන් අර්බුදයට සාර්ථකව මුහුණදීම සඳහා කොරියානු රජය ශ්\u200dරී ලංකාවට නිරන්තරයෙන් සහයෝගය ලබාදෙන බවද තානාපතිවරයා ප්\u200dරකාශ කර තිබේ.\nමේ අතර, මෙරට මහ කොරියාව අතර ද්විපාර්ශවික සහයෝගිතාව වර්ධනය කරගත හැකි අපනයන, සංචාරක සහ සංක්\u200dරමණික සේවාවන් පිළිබඳව ද දෙපාර්ශවය අතර දිර්ඝ ලෙස කරුණු සාකච්ඡා වු බව අග්\u200dරාමාත්\u200dය කාර්යාලය සඳහන් කළේය.', 'නැගෙනහිර සහ ඌව පළාත්වලත් මුලතිව් දිස්ත්\u200dරික්කයේත් සවස 2.00 න් පසුව තැනින් තැන වැසි හෝ ගිගුරුම් සහිත වැසි ඇතිවන බව කාලගුණ විද්\u200dයා දෙපාර්තමේන්තුව පවසයි.\nගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු මඟින් සිදුවන අනතුරු අවම කර ගැනීමට අවශ්\u200dය පියවර ගන්නා ලෙස ජනතාවට දන්වා ඇත.\nබස්නාහිර සහ සබරගමුව පළාත්වලත් ගාල්ල, මාතර, මහනුවර සහ නුවරඑළිය දිස්ත්\u200dරික්කවලත් වැසි ස්වල්පයක් ඇතිවේ.', 'ඉන්දියන් ප්\u200dරිමියර් ලීග් ක්\u200dරිකට් තරගාවලියේ ඊයේ (23) පැවැති තරගයකින් ජය වාර්තා කිරීමට මුම්බායි ඉන්දියන්ස් කණ්ඩායම සමත් විය.\nඒ චෙන්නායි සූපර් කිංග්ස් කණ්ඩායම පරාජයට පත් කරමිනි.\nතරගයේ කාසියේ වාසිය දිනූ මුම්බායි ඉන්දියන්ස් කණ්ඩායම පළමුව පන්දුවට පහරදීම සඳහා චෙන්නායි සූපර් කිංග්ස් කණ්ඩායමට ආරාධනා කළේය.\nඒ අනුව, පිටියට පිවිසි චෙන්නායි සූපර් කිංග්ස් කණ්ඩායම නියමිත පන්දුවාර 20 අවසානයේ දී කඩුලු 9ක් දැවී රැස්කළ ලකුණු සංඛ්\u200dයාව 114කි.\nචෙන්නායි සූපර් කිංග්ස් කණ්ඩායම වෙනුවෙන් සෑම් කරන් පන්දු 47කදී හයේ පහර 2ක් සහ හතරේ පහර 4ක් සමඟින් ලකුණු 52ක් රැස්කිරීමට සමත් විය.\nපන්දු යැවීමේදී ට්\u200dරෙන්ට් බෝල්ට් ලකුණු 18කට කඩුලු 4ක් සහ රාහුල් චාහාර් ලකුණු 22කට කඩුලු 2ක් දවා ගැනීමට සමත්විය.\nලකුණු 115ක ජයග්\u200dරහී ඉලක්කය හඹායාම සඳහා පිටියට පිවිසි මුම්බායි ඉන්දියන්ස් කණ්ඩායම පන්දුවාර 12යි පන්දු 2කදී කිසිවෙකු නොදැවී එම ඉලක්කය හඹාගියේය.\nමුම්බායි ඉන්දියන්ස් කණ්ඩායම වෙනුවෙන් ඉෂාන් ක්\u200dරිෂාන් පන්දු 37කදී හයේ පහර 5ක් සහ හතරේ පහර 6ක් සමඟින් නොදැවී ලකුණූ 68ක් රැස් කළේය.\nක්වින්ටන් ඩී කොක් පන්දු 37කදී හයේ පහර 2ක් සහ හතරේ පහර 5ක් සමඟින් නොදැවී රැස්කළ ලකුණු සංඛ්\u200dයාව 46කි.\nඒ අනුව මුම්බායි ඉන්දියන්ස් කණ්ඩායම මෙවර ප්\u200dරසාද ලකුණු සටහනේ යළි පෙරමුණ ගැනීමට සමත් ව තිබේ.', 'පෝලන්ත ජනාධිපති ඇන්ද්\u200dරෙස් ඩූදා ට කොරෝනා වෛරසය ආසාදනය වී ඇති බව වාර්තා වී තිබේ.\nඑහෙත් ජනාධිපතිවරයා යහපත් සුවයෙන් පසුවන බව පෝලන්ත මාධ්\u200dය වාර්තා පවසයි.\n48 හැවිරිදි ඩූදා වෛරසයට ගොදුරු වූ ආකාරය මෙතෙක් අනාවරණය වී නොමැත.\nදෙවැනි කොවිඩ් රැල්ලට මුහුණදී සිටින පෝලන්තයෙන් ඊයේ (23) දිනයේදී ආසාදිතයින් 13 600ක් පමණ වාර්තා වී තිබුණි.\nපවතින අවදානම සලකා රටට රතු අවදානම් නිවේදන දැනටමත් නිකුත්කර ඇතත් ගබ්සා නීතියක් මූලික කරගත් විරෝධතා රටපුරා පැවැත්වීම හේතුවෙන් ඉදිරියේදී ආසාදිතයින් ගණන තවදුරටත් ඉහළ යාහැකි බව විදෙස් වාර්තා වැඩිදුරටත් පෙන්වා දෙති.\n ', 'ගෝලීය කොවිඩ් ආසාදිතයින් ගණන මේ වනවිට 42,497,381ක් දක්වා ඉහළ ගොස් ඇති අතර මරණ ගණන 1,149,367ක් සිදුව ඇතැයි වාර්තා වේ.\nමේ අතර ලබන වසර මැද භාගය දක්වා වන කාලයේ දී කොවිඩ් වසංගතයේ වැඩි බලපෑම් තම රටට එල්ල වනු ඇතැයි ප්\u200dරංශ ජනාධිපති එමානුවෙල් මැක්\u200dරෝන් පවසයි.\nඔහු මේ බව සඳහන් කළේ, ප්\u200dරංශයේ ආසාදිතයින් ගණන මිලියනය ඉක්මවා ගොස් ඇති පසුබිමකදීය.\nඊයේ දිනයේ දී එරටින් ආසාදිතයින් 42,032 ක් හඳුනාගැණුනී.\nප්\u200dරංශයේ සමස්ථ ආසාදිතයින් ගණන 1,041,075ක් වන අතර, සිදුව ඇති මරණ ගණන 34,508 කි.\n \nප්\u200dරංශයේ පැරිස් අගනුවර ඇතුලු ප්\u200dරධාන නගර රැසකට අද වනවිට රාත්\u200dරී ඇඳරිනීතිය පනවා ඇති අතර මිලියන 42ක් වන, සමස්ථ රට වැසියන්ගෙන් තුනෙන් දෙකක පිරිසකට එහි බලපෑම් එල්ල වී තිබේ.\nකෙසේ නමුත් අර්ධ වශයෙන් හෝ රට අකර්මණ්\u200dය කිරීම සම්බන්ධයෙන් මෙතෙක් සලකා බලා නොමැති බව ප්\u200dරංශ රජය පවසයි.', 'අමෙරිකාවේ වැඩිම දෛනික කොවිඩ් ආසාදිතයින් ගණන ගතවූ පැය 24 තුළ වාර්තා විය.\nඑම අගය 80,000ක් ඉක්මවා ගොස් තිබුණේ එරට ප්\u200dරාන්ත 38ක කැපී පෙනෙන ලෙසින් ආසාදිතයින් ඉහළයාමත් සමගය.\nඒ අනුව අමෙරිකාවේ සමස්ථ ආසාදිතයින් ගණන 8,746,953ක් දක්වා ඉහළ ගොස් ඇති අතර වාර්තාවන මරණ ගණන 229,284 කි.\nවේගයෙන්ම අමෙරිකානු ආසාදිතයින් ගණන ඉහළ ගියහොත් ලබන පෙබරවාරි මාසය වනවිට අමෙරිකාවේ කොවිඩ් මරණ ගණන ලක්ෂ 5 ඉක්මවා යනු ඇතැයි නවතම සමීක්ෂණයකින් හෙළිව තිබේ.\nපර්යේෂණයේ ප්\u200dරතිඵල එළිදක්වමින් වොෂින්ටන් විශ්වවිද්\u200dයාල පර්යේෂකයින් කණ්ඩායම අවධාරණය කරන්නේ ජනතාව පොදු ස්ථානවලදී අනිවාර්ය්\u200dයයෙන්ම මුඛ ආවරණ භාවිත කළ යුතු බවය.\nඒ මගින් සිදුවිය හැකි මරණ ගණන එක්ලක්ෂ තිස්දහසකින් පමණ අවම කරගත හැකි බවත් ඔවුන් පෙන්වාදෙයි.\nමෙවන් පසුබිමක අමෙරිකානු ජනාධිපතිවරණයේ අවසන් අපේක්ෂක විවාදය පසුගියදා පැවැත්විය.\nඑහිදී ජනාධිපති ඩොනල්ඩ් ට්\u200dරම්ප් අවධාරණය කළේ, ඉදිරි සති කිහිපයේදී නිසැකවම කොවිඩ් මර්දන එන්නතක් හඳුන්වාදෙන බවය.\nතමන් බලයට පත්වීමෙන් පසුව හඳුන්වාදෙන ඕනෑම කොවිඩ් එන්නතක් සියලු අමෙරිකානුවන්ට කිසිඳු භේදයකින් තොරව ලබාදෙන බව මෙහිදී අදහස් දැක්වූ විපක්ෂයේ අපේක්ෂක ජෝ බයිඩන්ද අවධාරණය කර තිබේ.']